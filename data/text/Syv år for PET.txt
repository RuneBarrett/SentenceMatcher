I slutningen af 2014 blev jeg af forlaget People’sPress sat i kontakt med Jakob Scharf, som
efter næsten syv år i spidsen for PET havde forladt politiet og var ved at stifte sin egen
sikkerhedsvirksomhed. Han gik med tanker om at fortælle om sin tid i PET og
terrortruslen mod Danmark i en bog, og efter et par indledende samtaler aftalte vi at
gennemføre det første af en lang række interviews.
Vi skulle mødes 17. februar 2015.
Skæbnen ville det sådan, at Danmark et par dage inden blev ramt af terror for første gang i
årtier. På en tragisk baggrund blev projektet pludselig meget aktuelt.
En 22-årig danskpalæstinenser havde dræbt to uskyldige og såret flere politibetjente, og
det meste af natten mellem 14. og 15. februar 2015 havde København befundet sig i noget,
som mindede om undtagelsestilstand. Terror var ikke længere bare en teoretisk fare, ikke
blot en abstrakt risiko formuleret i trusselsvurderinger fra PET. Med ét var truslen mod
Danmark blevet virkelig.
Jakob Scharf er hovedperson og den gennemgående stemme i denne bog. Men han er langt
fra den eneste kilde
Men ser man bort fra manden bag skyderierne, som kun få kunne have udpeget som en
kommende terrorist, var der intet overraskende ved angrebet i København. Truslen mod
Danmark havde længe været alvorlig. Siden 2005 var en lang række terrorplaner mod
Danmark blevet forpurret, og flere af dem kunne være endt langt blodigere end
terrorangrebet i februar 2015. Det eneste nye var, at det denne gang lykkedes
gerningsmanden at gennemføre sin plan.
Omar el-Hussein kom ikke ud af det blå. Hans ugerning var en trist kulmination på en
årelang udvikling, som det er nødvendigt at kende, hvis man vil forstå truslen mod
Danmark. Det er, hvad denne bog handler om. Bogen er et portræt, ikke så meget af Jakob

Scharf, men af den historiske periode, hvor truslen for alvor kom til Danmark. Af hans syv
år for PET.
***
I løbet af 2015 og 2016 interviewede jeg Jakob Scharf gennem mange timer og dage.
Aftalen var fra begyndelsen den, at jeg måtte spørge til alt. Det var dog ikke alle spørgsmål,
jeg kunne få besvaret. Dels kan Jakob Scharf slet ikke huske alle detaljer om de forskellige
terrorsager – han var chef for næsten 800 mennesker i PET og har ikke siddet med
fingrene i enhver detalje – og dels er han underlagt en tavshedspligt, som betyder, at der
var en række spørgsmål, han ikke måtte eller ville besvare. Men der var ikke nogen
begrænsning for, hvilke emner eller sager jeg kunne spørge til.
Når man som journalist har en så central kilde, skal man altid overveje, hvad kildens motiv
er.
Jakob Scharf får en procentdel af et eventuelt overskud på bogens salg. Det er en aftale
mellem ham og forlaget og et udtryk for, at han gennem et års tid har måttet hive mange
dage og timer ud af en travl kalender for at mødes med mig for at lade sig interviewe.
Det er ikke mit indtryk, at det økonomiske incitament spiller nogen rolle for Jakob Scharf,
og jeg mener ikke, at det påvirker hans troværdighed. Mit klare indtryk er, at Jakob Scharf
har to motiver for at fortælle offentligheden om tiden i PET. For det første har han været
chef for tjenesten i en periode, hvor terrortruslen for alvor kom til Danmark, og hvor PET
gennemgik store organisatoriske forandringer. Han mener, at hans viden og erfaring udgør
et vigtigt historisk vidnesbyrd. For det andet valgte Jakob Scharf som PET-chef at være
usædvanligt synlig i offentligheden ud fra en erkendelse af, at en efterretningstjeneste har
brug for folkelig og politisk opbakning. Selvom han ikke længere er i PET, mener han
stadig, at mere åbenhed er en fordel for tjenesten.
Jakob Scharf har bidraget med oplysninger af offentligt tilgængelig karakter og med
erindringer og vurderinger, som er citeret løbende gennem bogen. Efter forudgående aftale
har han fået lov til at få alle sine citater til gennemsyn, da første udgave af manuskriptet lå
færdigt. Der var 10-15 steder i bogen, hvor han ønskede at ændre sine citater, fordi han
mente, hans ord kunne misforstås, eller fordi jeg havde skrevet noget direkte forkert.

Derudover har Jakob Scharf ikke haft indflydelse på den journalistiske fremstilling –
hverken i forhold til sagerne eller sin egen rolle i PET.
Jakob Scharf er hovedperson og den gennemgående stemme i denne bog. Men han er langt
fra den eneste kilde.
Bogen er en dokumentarisk fremstilling af en lang række terrorsager og bygger på et meget
stort antal skriftlige og mundtlige kilder fra både Danmark og udlandet. Jeg har gennem et
årti skrevet om terrorisme for Politiken, og jeg har gennem årene i forskelligt omfang
dækket alle de sager, som er centrale i denne bog. Bogen bygger både på research foretaget
løbende gennem det seneste årti og på skriftlige kilder og interviews indhentet i
forbindelse med min research til bogen.
Terrorister kan mindre end nogensinde sættes på formel. De ændrer sig, og det samme gør
deres metoder
Når man beskæftiger sig med terrorisme, kommer man ikke udenom at bruge anonyme
kilder. Fremstillingen bygger derfor også på interviews med en række kilder, både fra PET
og det almindelige politi, som har betinget sig anonymitet for at bidrage med oplysninger. I
alle tilfælde kender jeg kildernes identitet, og de oplysninger, de er kommet med, er så vidt
muligt efterprøvet.
Den skriftlige dokumentation består i høj grad af efterretningsrapporter, politirapporter,
afhøringsrapporter og telefon-aflytninger fra både ind- og udland, som jeg gennem årene
har skrabet sammen, både gennem aktindsigt og gennem andre kilder. En anden væsentlig
skriftlig kilde er retsdokumenter fra de forskellige terrorsager, bogen behandler. Jeg har
fået aktindsigt i anklageskrifter, retsbøger og domme fra alle de terrorsager, som har været
for retten i Danmark. Vidneudsagn, beviser, tekniske undersøgelser og de tiltaltes egne
forklaringer, som fremgår af retsdokumenterne, udgør sammen med egne notater fra et
utal af retsmøder et uundværligt kildegrundlag for fremstillingen. En fuldstændig liste over
disse retsdokumenter kan findes i litteratur-listen bagest i bogen.
Samme sted er der desuden en navneliste over de centrale personer i bogen, for de mange
sager inkluderer et relativt stort persongalleri.
I omtalen af straffesager har jeg af etiske årsager valgt kun at skrive navne på personer,
som er idømt længere fængselsstraffe.

I bogen optræder også flere personer, som har været beskyldt for at have indtaget ledende
roller i det militante islamistiske miljø i Danmark og Europa. Det drejer sig om Shiraz
Tariq, tidligere talsmand for den danske islamistiske gruppe »Kaldet til Islam«;
Abdessamad Fateh, kaldet Abu Hamza, tidligere imam i moskeen på Grimhøjvej i Aarhus;
og Farid Lamrabet, en central skikkelse i det islamistiske miljø i Sverige.
Danskpakistaneren Shiraz Tariq har jeg interviewet om anklagerne mod ham, hvilket
fremgår i kapitel 13 og i noteapparatet. Abu Hamza fra Aarhus forsøgte jeg at kontakte
gentagne gange, før han døde af kræft i sommeren 2015, men han svarede aldrig på mine
henvendelser. Farid Lamrabet fra Sverige har jeg forsøgt at kontakte, dels telefonisk og
skriftligt og dels personligt i Stockholm tilbage i 2010. Han reagerede aldrig på mine
henvendelser.
***
Bogen handler om syv vigtige år for PET.
Om en periode med en stigende terrortrussel, et voksende PET-budget og stribevis af
forpurrede terrorplaner. For så vidt var Jakob Scharfs tid en succeshistorie. Men han
mødte også modstand, og de omdiskuterede sager i hans tid er også et emne for bogen:
balladen om Henrik Sass Larsens sikkerhedsundersøgelse, sagen om eks-agenten Morten
Storm og sagen om interne samarbejdsproblemer og en nødløgn, der i sidste ende fik
Jakob Scharf til at forlade PET.
Mest interessant ved Scharfs syvårige periode er dog, at det var en tid, hvor terroren
skiftede ansigt. Da Jakob Scharf indtog chefstolen i PET i 2007, forsvarede tjenesten
landet mod attentatplaner udtænkt af bagmænd, der gennem mange år var skolet i en
fjendtlig ideologi. I dag forsvarer PET også Danmark mod stormløb og simple angreb
udført af soloterrorister, der griber ud efter en højere sag, men først og fremmest handler
på baggrund af den erfaring med vold, som hører til en kriminel karriere.
Som Jakob Scharf i bogen forklarer om den nye type gerningsmand: »Volden er det
primære, og så er der en ideologi, der svæver hen over det. Og det ekstremt voldelige
budskab har en appel og en tiltrækningskraft på nogle lidt andre typer end dem, vi tidligere
har set blive tiltrukket af den militant--islamistiske ideologi. Tidligere var det typiske
radikaliseringsforløb, at man blev tiltrukket af den militante islamisme på grund af

ideologien, og så kom den voldelige overbygning senere i radikaliseringsforløbet. Men det
har ændret sig med Islamisk Stat og gruppens ekstremt voldelige budskab. Både i Frankrig,
i Belgien og flere andre steder har vi set flere eksempler på terrorister, som har en kriminel
baggrund, og som er voldsparate på forhånd. Det var også tilfældet med gerningsmanden i
København.«
Det er sandsynligt, at Islamisk Stat og gangster-jihadister de kommende år vil fylde en del i
trusselsbilledet. Men omvendt nytter det ikke, hvis vi som samfund stirrer os blinde på
truslen fra Islamisk Stat og voldsparate typer som Omar el-Hussein. Hjemvendte
syrienskrigere udgør også en potentiel trussel, ligesom truslen fra større, velkoordinerede
terrorangreb er uforandret. Bogen viser, at der hverken findes enkle forklaringer eller
nemme løsninger for at forhindre terror. Truslen er blevet alt for kompleks.
Det seneste årti er et tocifret antal militante islamister blevet dømt for at planlægge terror
mod Danmark. Blandt de dømte har der været sociale afvigere som Omar el-Hussein, men
der har også været velintegrerede, veluddannede og velfungerende unge mænd. Der har
været terrorister fra Danmark og tilrejsende terrorister, familiefædre og teenagere,
nydanskere og danske konvertitter, folk fra gode sociale kår og folk fra bunden af
samfundet. Nogle er opvokset i religiøse hjem, andre i sekulære, nogle har været
overbeviste islamister i mange år, andre er som Omar el-Hussein blevet ideologisk vækket i
løbet af kort tid.
Kort sagt: Terrorister kan mindre end nogensinde sættes på formel. De ændrer sig, og det
samme gør deres metoder. For 15 år siden troede mange, at truslen fremover ville komme
fra nye terrorister med flycertifikat. I sommeren 2016 så vi i Nice, at en lejet lastvogn også
er et dræbende våben.
Jakob Scharf siger, at der herfra er to veje ind i fremtiden. Det er let at skrue op for
sikkerheden, det er mest et spørgsmål om penge. Men det er vanskeligt at skrue ned igen.
Derfor er det spørgsmål, vi skal stille os selv: Hvor meget frihed vil vi ofre for en sikkerhed,
som aldrig kan blive total?

Kapitel 1: Operation Daggert
»Det her var ikke endnu en sag om homegrown -terrorister. Det var ikke
bare et spørgsmål om unge danskere med en fjern inspiration fra al -

Qaeda. Såvel efterretninger som efterforskning viste, at der v ar direkte
forbindelse til folk, som man kunne beskrive som ledende medlemmer af
al-Qaeda«
Jakob Scharf havde kun været chef for PET et par uger, da han første gang gik gennem
sikkerhedssluserne til CIA’s hovedkvarter i Langley.
Han passerede væggen med de mere end 100 stjerner til minde om ansatte, der har mistet
livet i den amerikanske efterretningstjeneste, og gik videre hen over CIA’s våbenskjold,
som er mejslet ned i marmorgulvet i lobbyen. Våbenskjoldet forestiller en hvidhovedet
havørn – den amerikanske nationalfugl – der vogter over en kompasrose for at minde om,
at CIA har øjne overalt i verden.
I hovedkvarteret mødtes Jakob Scharf under fire øjne med den øverste chef Michael
Hayden, en firstjernet general og tidligere chef for sikkerhedstjenesten NSA. Derefter gik
han fra møde til møde med andre medarbejdere i CIA. Besøget handlede om at skabe
kontakter og at blive sat ind i de vigtigste samarbejdsområder mellem PET og CIA.
De amerikanske værter havde dog også andet på hjerte end at byde en ny dansk
efterretningschef velkommen.
Under en briefing fortalte amerikanerne, at de havde oplysninger om, at en 21-årig dansk
statsborger med pakistansk baggrund havde opholdt sig i en træningslejr for terrorister i
det lovløse Waziristan på Pakistans grænse til Afghanistan. Dér havde al-Qaeda fundet et
nyt skjulested efter den vestlige invasion af Afghanistan i 2001. I træningslejren havde
danskeren lært at håndtere våben og sprængstoffer. Nu havde han fået en ordre fra den
øverste ledelse i al-Qaeda om at rejse tilbage til Danmark for at udføre et terrorangreb. Og
han ville lande i Danmark om kort tid, fortalte CIA-folkene.
Jakob Scharf var rejst til USA sammen med Frank Jensen, som han selv havde
håndplukket til stillingen som operativ chef i PET. Den drevne politiefterforsker viste sig
nyttig at have ved sin side. Frank Jensen vidste om nogen, at efterretninger som dem, de
amerikanske efterretningsfolk nu lagde frem foran dem, kunne dække over alt fra usikre
oplysninger fra elektronisk overvågning til mere pålidelige informationer fra en
menneskelig kilde helt tæt på den mistænkte.
»Hvor sikker en oplysning er det?« spurgte Frank Jensen.

»Det er en helt sikker oplysning,« lød svaret fra CIA-folkene.
Jakob Scharf og Frank Jensen var tre døgn i USA, hvor de både holdt møder med CIA og
forbundspolitiet FBI. De landede igen i København 19. maj 2007, og de havde interessante
oplysninger med hjem i bagagen. CIA havde leveret én meget vigtig oplysning un der
briefingen: Den 21-årige mand på vej tilbage fra træningslejren hed Hammad Khürshid.
Danskpakistaneren boede med sin storebror i en lejlighed på Glasvej i Københavns
Nordvestkvarter, men han havde opholdt sig i Pakistan de seneste måneder, viste PET’s
nærmere undersøgelser.
Det var der som sådan ikke noget mystisk i. Det meste af Hammad Khürshids familie
boede i Pakistan, og både i 2005 og 2006 havde han været i hjemlandet for at besøge sin
familie. Dette forår havde han fortalt til venner og kollegaer i Danmark, at han skulle være
i Pakistan i flere måneder, fordi både hans søster og to andre familiemedlemmer skulle
giftes.
Ifølge CIA havde Hammad Khürshid dog også brugt foråret på andet end fest og farver.
PET var endnu ikke overbevist om, at der var hold i efterretningerne om, at han havde
været i en træningslejr. Men hans telefonforbrug indikerede, at der var noget om snakken.
PET kunne se, at danskpakistaneren havde brugt sin telefon flittigt den første halvanden
måned i Pakistan. Han havde dagligt ringet og sendt sms’er til venner og familie i både
Danmark og Pakistan. Lige indtil 27. april 2007. Fra den dag og næsten en måned frem var
hans telefon helt død. Ikke en eneste sms-besked sendte han i den periode.
Måske fordi han havde befundet sig i en træningslejr i det teknologisk tilbagestående
Waziristan?
Da PET fandt ud af, at Hammad Khürshid havde booket billet på et fly med kurs mod
København 30. maj 2007, blev et hold agenter sendt i lufthavnen for at tage imod ham.
»Man kan aldrig sige sådan noget med sikkerhed – det er muligt, at vi havde opdaget ham
på anden vis – men vi havde formentlig ikke stået og ventet på ham i lufthavnen, hvis
amerikanerne ikke havde fortalt os, at han kom,« fortæller Jakob Scharf.

I lufthavnen fik PET-agenterne arrangeret det sådan, at Hammad Khürshid blev taget til
side i paskontrollen, så PET havde tid til at gennemsøge hans kuffert, før den blev sendt ud
på bagagebåndet.
»Paskontrollen er en god lejlighed til at kigge lidt nærmere på folk, uden at du
nødvendigvis afslører, at det er efterretningstjenesten, der er på spil. Det handler
selvfølgelig om at gøre det på en måde, hvor man ikke kan se, at der har været nogen i
bagagen. Det skal gå hurtigt, for du har ikke adgang til bagagen i særlig lang tid. Man vil
normalt også være optaget af at komme til at kigge i folks håndbagage og elektroniske
genstande,« fortæller Jakob Scharf.
I Hammad Khürshids kuffert fandt agenterne nogle ledninger og en særpræget 3-volts
pære, som var pakket ind i en avis som beskyttelse og derefter gemt i et par bukser. PETagenterne affotograferede genstandene og lagde dem hurtigt tilbage i kufferten, så den
hjemvendte danskpakistaner ikke opdagede, at nogen havde gennemrodet hans ting, når
han efter en lille forsinkelse stod ved bagagebåndet.
I ankomsthallen blev Hammad Khürshid modtaget af sin storebror og en ven, mens PETagenter i det skjulte stod og fotograferede de tre unge mænd.
Hammad Khürshid var tynd. Han havde tabt sig i Pakistan. Men for de rejsende, som
passerede forbi ham i ankomsthallen, må det have været svært at forestille sig, at han var
en terrorist på vej hjem fra en af al-Qaedas træningslejre. Hans kinder var glatbarberede,
han var klædt i moderigtige jeans, hvid T-shirt og en rød baseballkasket og lignede for så
vidt en gennemsnitlig ung dansker netop hjemvendt fra varmere himmelstrøg. Men
ledningerne og elpæren i hans kuffert fortalte en anden historie.
»Da vi fandt de ting i hans kuffert, var det den klare vurdering, at der var hold i de
efterretninger, vi havde fået fra amerikanerne om, at han havde været i en al-Qaedatræningslejr. Og det stod selvfølgelig også klart, at der var grund til at holde øje med ham
fra da af,« siger Jakob Scharf.
Det store spørgsmål var, hvad Hammad Khürshid skulle bruge et par ledninger og en 3volts-pære til i Danmark. Det ville PET have vidst med større sikkerhed, hvis de under den
hemmelige ransagning havde set nærmere på indholdet i den kuvert, hvorpå der stod
»ægteskabskontrakt«.

***
Et par måneder tidligere havde Jakob Scharf siddet som chef for politiafdelingen i
Rigspolitiet, da telefonen på kontoret ringede. I den anden ende af røret var
Justitsministeriets departementschef, Michael Lunn. Han spurgte, om Jakob Scharf
kiggede over i Slotsholmsgade og røg et par filterløse grønne Cecil med ham.
Michael Lunn og Jakob Scharf delte ikke kun en hang til filterløse cigaretter, de kendte
også hinanden fra Jakob Scharfs mange år i Justitsministeriet.
Da Jakob Scharf troppede op i ministeriet, fortalte Michael Lunn, at chefen for PET, Lars
Findsen, snart ville blive udnævnt som departementschef i Forsvarsministeriet. Derfor
skulle den hemmelige tjeneste have ny chef, og Michael Lunn ville høre, om Jakob Scharf
var interesseret i stillingen.
»Det krævede ikke så meget betænkningstid. Efter angrebene mod USA 11. september
2001 var der en ny international dagsorden, som jeg syntes var meget spændende. Der
havde også været Muhammedkrisen, som havde sat fokus på Danmark, og PET var blevet
en betydeligt større organisation. Det var en stor udfordring, men jeg havde en klar
fornemmelse af, hvor jeg mente, at PET skulle hen. Så jeg takkede hurtigt ja,« fortæller
Jakob Scharf.
Som 24-årig, nyuddannet jurist var han blevet ansat i Justitsministeriet. Den første
sommer havde han fået til opgave at revurdere flagreglerne i Danmark, men allerede året
efter blev han forfremmet til ministersekretær for den konservative justitsminister Hans
Engell. Siden var unge Scharf kun steget i graderne med chefstillinger i Justitsministeriet,
Statsministeriet og Rigspolitiet.
Han var bare 40 år, da han blev tilbudt topstillingen i PET, som den yngste chef i
tjenestens historie.
»Karrierekomet« lød skudsmålet i Kristeligt Dagblad, da det blev offentliggjort, at Jakob
Scharf skulle være ny chef i PET. Andre medier beskrev ham som »himmelstormeren«
eller »stjernejuristen« fra statsforvaltningen.
PET’s tidligere chefer havde sjældent gjort sig bemærket i offentligheden, i hvert fald ikke
frivilligt, men Jakob Scharf havde en ambition om at skabe mere åbenhed om PET. Han
stillede frivilligt op til interviews med en lang række medier, og journalisterne opdagede

hurtigt, at karrierekometen fra statsforvaltningen ikke levede op til fordommene om en
stivstikker af en embedsmand. Godt nok troppede Jakob Scharf altid op i et mørkt
jakkesæt og en nystrøget hvid skjorte, men han både talte og grinede meget, og han røg
gerne et par smøger med de fremmødte pressefolk.
»Det første, der skal ændres hos PET, er rygepolitikken,« jokede han i sit tiltrædelses
interview med Jyllands-Posten.
I avisportrætterne kunne man læse, at Jakob Scharf havde mødt sin kæreste, Anette, da
han i studietiden boede på Otto Mønsted Kollegiet. At de som unge havde rejst Europa
tyndt på Interrail, og at de nu brugte fritiden på at udforske resten af verden under lidt
mindre primitive forhold.
Jakob Scharf fortalte, at han interesserede sig for moderne kunst og var glad for sport,
selvom hans tennismakker sikkert ville mene, at han lidt for ofte meldte afbud. Han satte
pris på god mad og lavede sjov med, at man måske godt kunne se det på hans livvidde. Han
afslørede, at han alt for ofte endte med at spise thailandsk takeaway til aftensmad, at han
drak for meget kaffe, røg for mange cigaretter, lyttede til al slags musik, fra bossanova over
klassisk musik til Red Hot Chili Peppers. Og at han havde en – for en politimester noget
usædvanlig – tradition med hvert år at købe sine julegaver på Christianias julemarked.
De fleste medier noterede sig også, at den kommende PET-chef havde en original Fiat 500
årgang 1967, en italiensk Vespa Scooter og en sejlbåd, som han sjældent fik sat i vandet, før
sæsonen var ved at være ovre, fordi han arbejdede for meget.
Da Jakob Scharf skulle fotograferes til sit tiltrædelsesinterview med Politiken, var det ham
selv, der foreslog, at han skulle fotograferes med sin elskede røde Fiat. Så det blev han,
fotograferet med den lille veteranbil, som først skulle hentes på værkstedet hos Villy i
Hvidovre, hvor den tilbragte lidt for meget tid.
Dette sidste led i den tiltrædende PET-chefs slag for mere åbenhed om den hemmelige
tjeneste var ikke så gennemtænkt. En efterretningschef skal helst ikke reklamere med, at
han kører rundt i en sjælden bil, som enhver vil kunne genkende på gaden.
»Jeg burde jo nok have tænkt over det, men det var først, da jeg begyndte i PET et par uger
senere, at jeg blev gjort opmærksom på, at det måske ikke var så smart af mig. Det
handlede om at beskytte privatoplysninger. Der kom jo lige pludselig nogle

sikkerhedsforanstaltninger på plads omkring min bopæl. Når man først sidder med de
oplysninger, man gør som PET-chef, og forstår, hvorfor de oplysninger ikke skal falde i
andres hænder, så forstår man også, hvorfor det er nødvendigt at beskytte privatlivet,«
fortæller Jakob Scharf i dag.
***
Der mødte Jakob Scharf en helt ny verden, da han første gang trådte gennem
sikkerhedssluserne til den anonyme, gule murstensbygning i Søborg, som er PET’s
hovedkvarter.
»Der er simpelthen mange ting, der bare fungerer helt anderledes i en organisation som
PET. Det er helt banale ting, som at du ikke har noget liggende på skrivebordet, når du går
hjem fra arbejde. Du makulerer alle papirer. Du låser alt andet inde i skabe. Du får
udleveret særligt sikrede telefoner. Der er koder på dørene, og der er adgangskort. Jeg
havde også arbejdet med hemmelige oplysninger i mine tidligere jobs, men
sikkerhedstænkningen er simpelthen fundamentalt anderledes i PET end alle andre
steder,« husker Jakob Scharf.
På sin allerførste arbejdsdag blev Jakob Scharf siddende til langt ud på natten for at hitte
rede på alle de nye oplysninger om efterretningsoperationer, sikkerhedssystemer og
mobiltelefoner med alenlange pinkoder. Da han ud på natten ikke kunne mere, gjorde han
sig umage for at efterleve kravene om at makulere papirer og låse alt inde i særlige skabe.
Som chef for PET havde han fået udleveret en særlig sikkerhedstaske, fordi han som en af
de eneste i tjenesten kunne have en legitim årsag til at tage hemmelige papirer med ud af
bunkeren i Søborg. Inde i tasken var der en aflåst metalboks, som ville gøre det vanskeligt
for en tyv at komme til papirerne, hvis tasken skulle blive stjålet.
Med et fast greb om sikkerhedstasken tog Jakob Scharf elevatoren direkte fra
direktionsgangen ned til parkeringskælderen og satte sig ind i sin bil med kurs hjem. Det
var først, da han nærmere sig lejligheden på Østerbro, han kunne sætte ord på den
nagende fornemmelse, om at han have glemt et eller andet: sikkerhedstasken.
»Så måtte jeg pænt vende om og køre tilbage til PET. Tasken med alle de hemmelige
papirer stod heldigvis stadig nede i parkeringskælderen ved siden af bilen. Eller rettere
sagt: på den tomme plads, hvor bilen havde stået. Der gik noget tid, inden jeg fortalte til

nogen i PET, at jeg simpelthen var kørt fra sikkerhedstasken på min første arbejdsdag,«
fortæller Jakob Scharf.
Jakob Scharf kom til en efterretningstjeneste, som på mange måder stadig var i støbeskeen
i tiden efter 11. september 2001. PET havde fået ekstra ressourcer og beføjelser i kampen
mod terror, men i hovedkvarteret beskæftigede man sig med meget andet end terror –
blandt andet spionage, livvagtsbeskyttelse og organiseret kriminalitet, ligesom flere andre
politiområder også var blevet flyttet til Søborg, blandt andet Aktionsstyrken og indsatsen
mod organiseret kriminalitet.
Siden 2001 var medarbejderstaben i PET mere end fordoblet, og Jakob Scharf kom til at
stå i spidsen for over 700 medarbejdere med et væld af arbejdsbeskrivelser.
Siden årtusindeskiftet havde PET kun haft én terrorsag for retten. Og den var i manges
øjne endt som et nederlag.
I den såkaldte Glostrupsag, som begyndte i oktober 2005, var dansktyrkeren Abdulkadir
Cesur og hans svenske ven blevet anholdt i den bosniske hovedstad Sarajevo med 19,8 kilo
sprængstof, et selvmordsbælte og en martyrvideo. I Danmark var fire af Abdulkadir Cesurs
venner efterfølgende blevet anholdt og tiltalt for deltagelse i planerne i Sarajevo. Men i
landsretten blev kun én af de tiltalte fundet skyldig.
I Jakob Scharfs øjne er forklaringen, at PET på det tidspunkt slet ikke var gearet til at føre
straffesager. Samme konklusion kom den britiske efterretningstjeneste frem til i en analyse
af PET’s håndtering af Glostrupsagen. Gennem årtier havde PET primært brugt kræfter på
at jage agenter under den kolde rig. Men efter terrorangrebene 11. september 2001 kom
mere og mere til at handle om truslen fra militante islamister, og det betød, at PET skulle
vænne sig til at overvåge, afsløre og retsforfølge terrorister.
»Man kan godt sidde bagefter og sige, at PET skulle have gjort tingene anderledes, når tre
ud af fire i Glostrupsagen blev frifundet, men det er let at sige nu, hvor vi er så mange
erfaringer rigere. På det tidspunkt havde PET simpelthen ikke erfaring med at løfte
straffesager. En efterretningstjeneste er automatisk fokuseret på at indsamle
efterretninger, og efterretninger er interne informationer, som ikke er beregnet til
offentliggørelse under en straffesag. Med Glostrupsagen lærte PET, at det er vigtigt, at man

fra begyndelsen har fokus på, hvilke efterretninger der eventuelt kan bruges som beviser
under en retssag,« siger Jakob Scharf.
Den nye tankegang blev styrende i sagen med Hammad Khürshid.
»Vi nedsatte et team med dygtige efterretningsfolk, analytikere og jurister, sådan at vi
havde fokus rettet mod ikke bare det efterretningsmæssige, men også det analytiske og det
juridiske,« fortæller Jakob Scharf om den første store prøvelse, han stod overfor som PETchef.
***
Fra det øjeblik, Hammad Khürshid landede i Københavns Lufthavn, havde han
efterretningstjenesten i hælene. Når han talte i telefon, lyttede PET med. Når han forlod
lejligheden på Glasvej, blev han skygget af efterretningsfolk.
Da han dagen efter hjemkomsten mødtes med tre venner på en boldbane ved
Frederikssundsvejens Skole nær Glasvej, lå nogle PET-agenter i skjul og fotograferede de
fire unge mænd.
Agenterne kunne kende Hammad Khürshid på den røde baseballkasket, og det var især
ham, der førte ordet. Som mistænkt for at være kommet hjem til Danmark for at udføre et
terrorangreb fattede PET med det samme interesse for vennerne, der kunne være de
mulige medhjælpere, Hammad Khürshid formentlig ville få brug for.
Kameraerne forevigede blandt andet afghaneren Abdoulghani Tokhi.
I de kommende dage og uger kunne PET se, at han og Hammad Khürshid var sammen hele
tiden. Når de ikke mødtes for at styrketræne i et center i Vanløse, fulgtes de til bøn i
moskeen eller hang ud sammen i lejligheden på Glasvej.
Det begyndte at stå klart for PET, at Hammad Khürshid og Abdoulghani Tokhi var de
hovedmistænkte.
De to havde været venner i flere år. De havde lært hinanden at kende i det ekstremistiske
miljø i København. Det var et miljø af unge mænd, som bekendte sig til salafismen; en
tekstnær og ultrakonservativ tolkning af islam, hvor man mener, at alle muslimer bør leve
som profeten Muhammed og hans nærmeste efterfølgere i 600-tallets Saudi-Arabien. De
kom begge i Taiba--moskeen i Heimdalsgade i Københavns Nordvestkvarter – en moske,

som gennem mange år har tiltrukket folk, der siden er blevet forbundet til terrorsager i
Danmark og i udlandet. Og de var begge to venner med en lang række af de personer, som
var blevet efterforsket i forbindelse med Glostrupsagen et par år tidligere.
Hammad Khürshids historie var på mange måder den klassiske om en ung mand splittet
mellem to kulturer. Han blev født 11. november 1985 i København, som det yngste af tre
børn. Hans far var kommet til Danmark i begyndelsen af 70’erne som en af de
gæstearbejdere, Danmark selv inviterede indenfor på grund af mangel på arbejdskraft.
Senere havde faren fået sin pakistanske kone til landet, og i København stiftede de familie.
Hammad Khürshid havde dog stort set ikke boet i Danmark. Kort efter at han blev født,
besluttede hans far at sende sine tre børn og deres mor tilbage til Pakistan, mens han selv
blev boende i Danmark nogle år endnu for at arbejde, så han kunne tjene nogle penge hjem
til familien i Pakistan, inden han selv sluttede sig til dem.
Hammad Khürshid havde, trods sit danske statsborgerskab, boet næsten hele sit liv i en
mindre pakistansk provinsby, Kunjah i Gujrat-distriktet midt imellem hovedstaden
Islamabad og storbyen Lahore, hvor folk primært ernærede sig ved landbrug. Han var
vokset op i et samfund, som var meget anderledes end det danske. Men han havde beholdt
sit danske statsborgerskab, og da han fyldte 18 år, besluttede han sig for at bruge det
mørkerøde pas som adgangsbillet til Danmark. Han havde ikke sat fod i Danmark, siden
han forlod landet som spæd, men han mente, at chancerne for at få uddannelse, familie og
et godt hus var bedre i Danmark end i Pakistan.Hammad Khürshids storebror var flyttet til
Danmark et år forinden, så lillebror var ikke alene, da han i 2003 flyttede ind i en lejlighed
i Mjølnerparken på Nørrebro. Den første tid i Danmark klarede Hammad Khürshid sig i
det hele taget godt. Han var en begavet ung mand, og han havde tilsyneladende sprog-øre.
I løbet af ganske kort tid lærte han at tale så godt dansk, at man virkelig skulle spidse ører
for at høre en snert af accent, når han talte.
Hammad Khürshid havde dog svært ved at falde helt til i det danske samfund med dets
frisind og fristelser. Han havde et anstrengt forhold til druk og letpåklædte kvinder, og
mens han ikke havde dyrket islam særligt intenst i Pakistan, begyndte han at blive mere
religiøs i Danmark.
Han begyndte at komme i moskeerne på Nørrebro. Der fandt han et fællesskab og fik en ny
ven.

Abdoulghani Tokhi var fra Afghanistan og var sammen med familien kommet til Danmark
som flygtning i begyndelsen af 1990’erne. Familien boede i Avedøre Stationsby uden for
København.
Abdoulghanis forældre var aldrig rigtigt faldet til i Danmark. Hverken hans mor eller far
talte dansk, og sønnen måtte indimellem forsørge sine forældre med sin SU og sin løn, hvis
der var problemer med deres kontanthjælp. Selv var han droppet ud af først gymnasiet og
siden HF. Nu arbejdede han i Metroen og for De Grønne Bude, når han ikke fordybede sig i
islam.
I modsætning til Hammad Khürshid var Abdoulghani Tokhi ikke en af dem, som først var
blevet religiøst vækket i en sen alder. Han kom fra en dybt religiøs familie, og han havde
siden barnsben gået til koranundervisning.
Egentlig var Hammad Khürshid og Abdoulghani Tokhi meget forskellige som personer.
Men de havde fundet sammen i en interesse for en ekstrem tolkning af islam.
***
På telefonaflytningerne kunne PET høre, at Abdoulghani Tokhi og Hammad Khürshid var
meget optagede af den 3-volts-pære, som Hammad Khürshid havde haft med hjem fra
Pakistan. De begyndte også at tale en del om at skaffe kemikalier.
Den dag, Hammad Khürshid var vendt tilbage fra Pakistan, havde han med det samme
gemt kuverten med en »ægteskabskontrakt« af vejen i betrækket til en sofapude i
lejligheden på Glasvej. Men en dag i sommeren 2007 fiskede han kuverten frem og viste
indholdet til Abdoulghani Tokhi.
»Vi laver det med Guds vilje,« havde Hammad Khürshid skrib-let ned på en af de 21 sider i
kuverten, der senere viste sig at være en lang, håndskrevet manual med opskrifter på
selvmordsbælter, giftstoffer og en række forskellige sprængstoffer.
En af opskrifterne beskrev, hvordan man benytter en 3-volts-pære som en detonator til en
bombe.
En pære magen til den, Hammad Khürshid havde taget med hjem i kufferten.
PET kendte endnu ikke noget til bombemanualen, men ud fra fotografierne havde
efterforskerne fundet ud af, at der var tale om en lille og meget speciel glødepære, hvor

glasset kunne skrues af. De vidste, at lige præcis den type pære var populær hos al-Qaeda
og Taleban, som havde brugt dem under angreb i Pakistan og Afghanistan. Man kunne
fylde et letantændeligt sprængstof i glasset, slutte pæren til en mobiltelefon og på den
måde konstruere en fjernstyret detonator, som kunne få en større bombe til at eksplodere,
når man ringede til telefonen. Men PET kunne også høre på de aflyttede telefonsamtaler,
at Hammad Khürshid ikke var tilfreds med den 3-volts-pære, han havde haft med hjem fra
Pakistan. Måske var den i stykker. Hammad Khürshid satte derfor Abdoulghani Tokhi i
sving med at finde en pære magen til i Danmark.
12. juli 2007 overhørte PET Abdoulghani Tokhi ringe til en af sine kammerater – en ung
dansktyrker, der arbejdede som elektriker, og som Abdoulghani Tokhi forsøgte at få til at
skaffe nogle af de usædvanlige 3-volts-pærer. Elektrikeren mente godt, han kunne snuppe
en håndfuld pærer fra sin arbejdsplads, men han undrede sig over, hvad vennen skulle
bruge sådan en pære til.
»Det er en ven, der skal bruge den,« svarede Abdoulghani Tokhi undvigende i telefonen.
Kammeraten skaffede aldrig nogen pærer, men det fik ikke Abdoulghani Tokhi og
Hammad Khürshid til at give op. En sommerdag i 2007 opsøgte Hammad Khürshid en
isenkræmmer i centrum af København. I baggrunden fulgte agenter fra PET efter ham.
Hammad Khürshid gik op til disken, hev den pakistanske 3-volts-pære op af lommen og
spurgte ekspedienten, om han havde én magen til.
»Hvad skal du bruge den til?« spurgte ekspedienten.
»Til en juletræskæde,« svarede Hammad Khürshid.
Ekspedienten gik ud på lageret for at kigge efter en pære, men da han i stedet kom tilbage
med en juletræskæde fra sidste jul, takkede Hammad Khürshid pænt nej og forlod
butikken.
Heller ikke det fik Hammad Khürshid og Abdoulghani Tokhi til at droppe deres planer. De
blev ved med at mødes dagligt i lejligheden på Glasvej for se jihadvideoer og tale om
kemikalier, som kunne bruges til at lave sprængstoffer.
***

I offentligheden blev sagen senere kendt som Glasvejsagen, opkaldt efter Hammad
Khürshids adresse. Internt i PET fik sagen et helt andet navn: Operation Daggert.
Det operationsnavn var der ikke nogen logisk forklaring på. Der var ikke noget, der tydede
på, at danskpakistaneren eller hans afghanske ven havde planer om at benytte en tveægget
dolk.
Sådan var det altid med operationsnavnene i PET, fortæller Jakob Scharf. De gav ingen
mening, men det var sådan set også meningen. Når en ny operation bliver indledt, får den
et navn, men navnet må ikke afsløre, hvad operationen handler om. På den måde kan
medarbejderne kommunikere om følsomme operationer uden at afsløre navne på de
mistænkte.
Som øverste chef var Jakob Scharf en af de eneste i PET, som blev orienteret om alle PET’s
operationer. Dem var der rigtig mange af, og Jakob Scharf havde det problem, at han ikke
altid kunne skelne de forskellige operationsnavne fra hinanden.
»Navnet afhang af, hvilket team der kørte sagen. Nogle teams valgte operationsnavne ud
fra våben. Andre teams havde en tradition for at vælge operationsnavne ud fra berømte
cykeletaper i Tour de France, mens andre valgte navne ud fra kunstnernavne. Navnene
skal lette kommunikationen, men for mig virkede de forvirrende. Når der kom en
medarbejder for at orientere mig om en eller anden operation – Operation Monet eller
Operation Sniper – så måtte jeg nogle gange sige: ’Du må altså lige give mig et navn på en
af dem, det vedrører’, for jeg kunne simpelthen ikke huske det ud fra operationsnavnet
alene. I den periode, hvor jeg var i PET, blev der ad flere omgange gjort tilløb til at
standardisere navngivningssystemet, men det lykkedes aldrig,« fortæller Jakob Scharf.
Navnet Operation Daggert kunne Jakob Scharf dog godt huske. Efterhånden som Hammad
Khürshid og Abdoulghani Tokhi i løbet af sommeren 2007 forsøgte at skaffe både
elektriske pærer til en detonator og kemikalier, som kunne bruges til at fremstille en
bombe, udviklede det sig til en alvorlig sag. Det spillede også ind, at PET mistænkte endnu
flere venner af de to for at være involveret i planerne. PET var især interesseret i én af
vennerne.
Hans navn var Shiraz Tariq.
***

PET havde længe holdt øje med Shiraz Tariq, i hvert fald siden 17. juni 2004.
Den dag fløj en flok unge mænd fra Københavns Lufthavn til London, hvor de skulle
deltage i en konference. Hovedtaleren var prædikanten Omar Bakri, som var blevet berømt
og berygtet i Storbritannien, da han kort efter 11. september 2001 hyldede »de pragtfulde
19«, som han kaldte flykaprerne bag angrebet. I begyndelsen af årtusindet valfartede
islamister fra hele Europa til London for at lytte til denne mand, som de betragtede som en
åndelig leder.
Derfor var det heller ikke gået ubemærket hen i PET, da 12 danske muslimer rejste til
London.
PET fandt ud af, at det var den pakistanske familiefar Shiraz Tariq, bosat i Avedøre
Stationsby og kendt for at prædike for unge muslimer, der havde arrangeret studieturen.
Tjenesten begyndte også at overvåge andre fra den danske studiegruppe, deriblandt 18årige Abdulkadir Cesur. Han var godt nok blevet afvist ved ankomsten til London og kom
aldrig til at høre Omar Bakri, fordi han trods sin opvækst i Danmark var tyrkisk
statsborger og manglede visum for at kunne rejse ind i Storbritannien. Men da de britiske
myndigheder rodede hans bagage igennem, faldt de over nogle sedler med et så
ekstremistisk indhold, at de underrettede den danske efterretningstjeneste.
22. juni 2005 bankede et par PET-agenter på døren hos Abdulkadir Cesur, som boede hos
sine forældre i Avedøre Stationsby. Agenterne var mødt op for at tage en præventiv samtale
med Abdulkadir Cesur og fortælle ham, at man var bekymret over hans radikale
holdninger. PET-agenterne blev budt indenfor af en familie, som var lige så bekymret for
deres 18-årige søns holdninger og opførsel. Abdulkadir Cesur selv var ikke hjemme, men
hans lillesøster fortalte PET-folkene, at hendes bror var begyndt at tænke alt for meget »på
den anden verden« og ikke på det nuværende liv. Faren udtrykte det sådan, at hans søn var
blevet hjernevasket og havde fået et fundamentalistisk syn på islam. Og det bekymrede
ham især, at én bestemt mand havde påvirket hans søn.
Fire måneder senere blev Abdulkadir Cesur og en svensk kammerat anholdt i Sarajevo
med alle ingredienser til et terrorangreb. Dansktyrkeren blev idømt en fængselsstraf på 6
år og 4 måneder for terrorplanlægning i Bosnien. I Danmark blev den kun 15-årige Abdul
Basit Abu-Lifa idømt 7 års fængsel for at havde hjulpet med planerne i Sarajevo.

Efterforskningen havde vist, at begge de unge terrorister kendte Shiraz Tariq. Han
optrådte i stribevis af PET’s telefon-aflytninger, og han var også blevet indkaldt til
afhøringer hos politiet. Men der var ikke beviser nok til at anholde ham. Politiet mente
kun, at Shiraz Tariq havde været med til at påvirke de unges holdninger.
Et par måneder efter anholdelsen af Abdulkadir Cesur i Sarajevo endte en anden ung
muslim fra Avedøre i problemer på grund af sin tro.
Abdoulghani Tokhi gik i 2. g på Avedøre Gymnasium, men efter at have uddelt løbesedler
med en opfordring til skolens muslimske elever om ikke at ønske »glædelig jul« til deres
danske kammerater, var han blevet bortvist i en uge. Abdoulghani Tokhis far havde opsøgt
gymnasiets rektor for at fortælle om sin dybe bekymring over sønnen og en noget ældre
danskpakistaner, han hele tiden gik rundt med. Da rektoren efterfølgende gik til
efterretningstjenesten med sin viden, kendte man alt til mønstret.
Og nu, et par år senere, dukkede »Emiren fra Avedøre« så atter op i efterforskningen af en
terrorsag.
Folkene på teamet bag Operation Daggert arbejdede med den teori, at Shiraz Tariq denne
gang ikke blot støbte de ideologiske kugler, men at det var ham, som styrede Hammad
Khürshid og Abdoulghani Tokhi. PET baserede blandt andet sin mistanke på, at Hammad
Khürshid havde mødtes med Shiraz Tariq, mens han opholdt sig i Pakistan, hvor Shiraz
Tariq og hans kone havde tilbragt deres barselsorlov.
Efter at både Hammad Khürshid og Shiraz Tariq var vendt tilbage til Danmark, begyndte
PET også at aflytte Shiraz Tariqs telefon, men han holdt sig altid fra at sige noget, som
kunne bruges mod ham, formentlig fordi han var klar over, at PET lyttede med. I én
aflyttet samtale sagde han for eksempel til Hammad Khürshid, at han skulle tænke over,
hvad han sagde, fordi »de bumsede og nørdede mennesker« nok aflyttede deres samtale.
Det var formentlig en venlig hilsen til PET’s folk.
Efterretningstjenesten forsøgte også at skaffe beviser mod Shiraz Tariq på anden vis. Han
havde en gammel kassevogn, som PET installerede mikrofoner i. Optagelserne kunne dog
ikke bruges til noget, fordi bilen var så gammel, at motorlyden overdøvede alt, hvad der
blev sagt i kabinen under kørslen.

En sommerdag i 2007 skyggede et observationshold i stedet Shiraz Tariq, da han hentede
Hammad Khürshid og Abdoul-ghani Tokhi i sin kassevogn. De tre mænd kørte gennem
København og ud til Amager Strandpark. Det regnede kraftigt, men de parkerede vognen,
krydsede den mennesketomme strand og gik helt ud til vandkanten. Mens regnen silede
ned over dem, spankulerede de rundt og talte sammen i vandkanten i en halv times tid.
PET’s observatører havde ikke en chance for at komme så tæt på, at de kunne høre, hvad
der blev sagt, men de følte sig overbeviste om, at der blev talt om hemmeligheder.
Hvorfor skulle tre unge mænd ellers tage på stranden i silende regn?
***
PET’s observatører havde lettere ved at følge ubemærket med, da Abdoulghani Tokhi 16.
august 2007 gik ind i en Matas-forretning i indkøbscentret Rødovre Centrum. Her købte
han en dunk med saltsyre og blev fotograferet, da han forlod butikken med en Matas pose i
hånden.
PET vidste også, at Abdoulghani Tokhi i dagene forinden havde været rundt i forskellige
andre butikker for at købe andre kemikalier – han havde både været i Matas og Silvan for
at sprede sine indkøb, så det ikke virkede mistænkeligt.
I lommen havde Abdoulghani Tokhi en seddel, hvorpå der stod, at brintoverilte kan bruges
til at lysne en køkkenbordplade, mens acetone kan bruges til at fjerne malerpletter. Det var
Hammad Khürshid, der havde udstyret ham med sedlen, så han havde en forklaring, hvis
ekspedienten spurgte, hvad han skulle bruge kemikalierne til. Der var dog ingen, der
stillede nysgerrige spørgsmål, da han købte flasker med brintoverilte og acetone.
For PET gjorde det ikke den store forskel. Observatørerne havde set, hvad han købte, og de
havde kendskab til, at Hammad Khürshid havde indkøbt andre kemikalier i en Matasforretning på Frederikssundsvej.
Da det 16. august lykkedes for Abdoulghani Tokhi at købe saltsyre i Rødovre Centrum, var
PET klar over, at de to unge mænd nu var i besiddelse af brintoverilte, acetone og saltsyre.
Det er hovedingredienserne i sprængstoffet TATP, som er en favorit blandt terrorister,
fordi ingredienserne er nemme og billige at anskaffe. Til gengæld er det ekstremt farligt at
fremstille det ustabile TATP. Derfor går stoffet blandt sprængstofeksperter under navnet
»Satans Mor«.

PET besluttede nu, at det ikke længere var tilstrækkeligt at aflytte og skygge Hammad
Khürshid og Abdoulghani Tokhi. Der skulle mere til. Tjenesten fik med en
dommerkendelse hjemmel til at foretage hemmelige ransagninger.
Allerede samme dag, som Abdoulghani Tokhi havde købt en dunk med saltsyre, brød PET
ind i Khürshid-brødrenes lejlighed på Glasvej. Mens Hammad og hans storebror var væk,
installerede et større hold PET-agenter og teknikere skjulte kameraer og mikrofoner flere
steder i lejligheden.
En særlig udfordring var Hammad Khürshids computer. Den stod i lejlighedens stue, og
Hammad delte den med sin storebror.
I Glostrupsagen havde det givet anledning til diskussioner, når anklagemyndigheden i
retten dokumenterede, hvad en terrortiltalt havde set eller skrevet på en computer. For
kunne man overhovedet være sikker på, at det var den tiltalte og ikke en anden på
adressen, som havde brugt computeren? For at undgå lignende spørgsmål i en kommende
retssag ville PET placere kameraer på Khürshid-brødrenes computer, så man både kunne
følge med i, hvad der foregik i maskinen, og hvem der sad foran den. Men det var svært for
teknikerne at nå at installere kameraerne på den sparsomme tid, de havde til rådighed
under den hemmelige ransagning. I stedet fotograferede ransagningsholdet computeren på
Glasvej – et ældgammelt skrummel af en monitor. Det lykkedes efterfølgende PET at finde
den eksakt samme model – en Compaq Presario – hos en privat sælger i Jylland og købe
den uden at give sig til kende. Mens de nærstuderede billederne af Khürshid-brødrenes
skærm, tilføjede teknikerne den nyindkøbte model præcis de samme ridser, skrammer og
Post-it sedler, så de to skærme kom til at ligne hinanden på en prik.
Da PET næste gang brød ind i lejligheden på Glasvej, tog det kun få minutter at skifte
computerskærmen ud, og Hammad Khürshid og hans storebror anede aldrig uråd. De
lagde ikke mærke til, at den gamle computerskærm i deres stue var monteret med
kameraer på størrelse med knappenålshoveder, som filmede i tre forskellige retninger.
Nu kunne PET døgnet rundt følge med i alt, hvad der foregik i lejligheden på Glasvej.
***
To dage senere var Abdoulghani Tokhi igen på besøg på Glasvej.

På de skjulte optagelser kunne man se ham og Hammad Khürshid badet i et grønligt skær
foran computerskærmen. De så en film om al-Qaedas træningslejre i Waziristan med
optagelser af bevæbnede mænd, som løb rundt i kuperet terræn. Hammad Khürshid
kommenterede sekvenserne på en måde, som indikerede, at det var noget, han kunne
genkende.
»Jeg var nødt til at sove på jorden.« og: »Strømmen er så svag, at du ikke engang kan
tænde lyset,« fortalte han Abdoulghani Tokhi.
De klikkede videre til en engelsk dokumentarfilm om, hvordan Waziristan var blevet alQaedas nye tilholdssted. Da billederne fra en af gruppens træningslejre tonede frem på
computerskærmen, udbrød Abdoulghani Tokhi:
»Det var der, du var, mand!«
Hammad Khürshid kiggede på skærmen og sagde afvisende:
»Det er en lille én. Halvdelen af den der.«
Få sekunder senere kunne man se Hammad Khürshid pege op i luften, som om han holdt
et gevær i hænderne.
»Jeg skød bare de 30 skud af,« fortalte han.
PET’s efterretninger gik på, at al-Qaeda havde sendt Hammad Khürshid tilbage til
Danmark for at udføre et terrorangreb, men at han ikke var blevet udstyret med en specifik
plan eller et bestemt mål. Opgaven var nærmere: Saml nogle mennesker, og angrib et eller
andet i Danmark.
Hjemme fra Danmark holdt Hammad Khürshid dog kontakten med sine forbindelser i
Pakistan. De havde aftalt et snedigt system, hvor de delte kodeord til den samme
mailadresse. I stedet for at sende mails ud i cyberspace, hvor de risikerede at blive
opsnappet af en efterretningstjeneste, oprettede de kladder og gemte dem i den fælles
mailboks. På den måde var der aldrig noget, som forlod boksen.
Men krumspringene var ikke umagen værd. PET havde installeret spionudstyr på hans
computer, så tjenesten kunne læse med i al hans kommunikation.

PET lyttede også med, når Hammad Khürshid førte kryptiske telefonsamtaler med folk i
udlandet.
»Firmaet er vokset til noget stort. Firmaet har ikke brug for noget investering. Tværtimod,
firmaet er selv begyndt at investere,« sagde han for eksempel i en telefonsamtale, som han
senere selv forklarede var en samtale i kodesprog omkring hellige krigere.
Manden i den anden ende var en saudiarabisk statsborger, som ifølge amerikanske og
saudiarabiske myndigheder var en form for forbindelsesofficer i al-Qaeda. Han fungerede
som bindeled mellem terrorgruppens øverste ledelse og dens sympatisører rundt omkring i
verden.
De internationale forbindelser i sagen betød, at PET løbende arbejdede tæt sammen med
flere udenlandske tjenester, især CIA. Amerikanerne havde en interesse i sagen, fordi de
selv havde tippet PET om Hammad Khürshid, men der var også andet på spil, fortæller
Jakob Scharf:
»I den periode havde man i flere lande set terrorplaner og også gennemførte angreb begået
af personer, som havde været i Pakistan for at modtage træning og derefter var blevet
sendt tilbage for at udføre angreb. I Glasvejsagen havde vi simpelthen mulighed for i
realtid at følge en person, som var blevet sendt hjem fra Waziristan med en opgave. Det
mente amerikanerne var ret enestående.«
I PET var alle så optagede af at afdække Hammad Khürshids planer, og hvem der var
involveret, at Jakob Scharf indtil sent i forløbet helt glemte at orientere Justitsministeriet
om Operation Daggert.
»Der gik lidt tid, inden jeg huskede at få orienteret op i systemet. Under et møde med
amerikanerne sagde de til mig, at det for dem var en kæmpe operation og en meget vigtig
sag, som den amerikanske præsident blev orienteret om i sine regelmæssige briefinger fra
CIA. På det tidspunkt tænkte jeg: ’Okay, så er det nok også tidspunktet, hvor jeg skal have
fat i Justitsministeriet’.«
***
Hammad Khürshid havde mødt en muslimsk pige i Danmark, som han overvejede at blive
gift med.

I den travle sommer 2007 førte de lange telefonsamtaler om muligheden for at blive gift,
og en dag i august kom de ind på et bemærkelsesværdigt emne i en aflyttet telefonsamtale.
Hammad Khürshid fortalte sin måske kommende viv, at hans hoved »kun var fyldt op med
én ting«, og at hans »tid var kommet«. Derefter tilføjede han: »Der er 70 procents chance
for, at du bliver alene.«
PET tolkede den samtale sådan, at Hammad Khürshid overvejede at ofre sit liv i et
martyrangreb.
I løbet af sensommeren begyndte det dog at gå meget trægt med danskpakistanerens
planer.
Han og Abdoulghani Tokhi havde efterhånden brugt to måneder på at skaffe en ny 3-voltspære. Uden held.
For Jakob Scharf var det en daglig frustration. PET brugte enorme ressourcer på
operationen, men der var stadig ikke beviser nok til at foretage anholdelser.
»Vi sad og tænkte: ’Nu må der simpelthen snart være en eller anden, som hjælper dem
med, hvordan de kan lave serieforbindelser eller giver dem instruktioner, så de kan bruge
en anden pære’, for vi kunne jo ikke blive ved med at vente på, at de løb rundt for at lede
efter lige nøjagtigt den her skide pære, som de ikke kunne finde nogen steder. Det var
noget af et show,« husker Jakob Scharf.
I efterretningskredse taler man om, at det kræver op mod 20-30 årsværk, hvis man skal
følge en terrormistænkt 24 timer i døgnet. Der er observationshold, som skygger den
mistænkte døgnet rundt; teknikere til at tage sig af den elektroniske overvågning;
medarbejdere, som i realtid følger med i, hvad de mistænkte siger og skriver, og tolke til at
oversætte, hvis kommunikationen foregår på et fremmed sprog; der er jurister tilkob let,
som konstant skal tage stilling til, om nye efterforskningsskridt er lovlige;
aktionsstyrkefolk, som står standby i tilfælde af, at situationen pludselig udvikler sig. Og
det kan godt være, at PET arbejder med at beskytte Rigets sikkerhed, men de ansatte i
tjenesten arbejder stadig i vagtskemaer og har ret til afspadsering, ferier og barnets første
sygedag.
PET var simpelthen ved at blive drænet for mandskab, mens Hammad Khürshid og
Abdoulghani Tokhi klokkede rundt i det for at finde en ny 3-volts-pære.

I en periode virkede det, som om Hammad Khürshid helt var ved at opgive planerne. Han
virkede mismodig og opgivende, og PET drøftede en kort overgang at drosle ned for
overvågningen eller helt at indstille operationen.
De overvejelser blev der sat en brat stopper for 31. august 2007.
***
Ved middagstid denne fredag blev operativ chef Frank Jensen ringet op og bedt om straks
at komme ned i PET’s Center for Kontraterrorisme. Foran en skærm sad et par
medarbejdere og fulgte med i, hvad der foregik i lejligheden på Glasvej seks kilometer fra
Søborg. I ugevis var der ikke sket noget interessant. Det gjorde der nu.
Tidligere på dagen havde Hammad Khürshid ringet til chefen i det malerfirma, hvor han
arbejdede, for at melde sig syg. PET havde optaget samtalen, men ikke lagt det store i den.
Men nu kunne de se på skærmen, hvordan danskpakistaneren satte sin computer til at
afspille en religiøs sang, mens han spredte nogle gamle aviser ud på stuegulvet for derefter
at hente de flasker med acetone, brintoverilte og saltsyre, som han og Abdoul-ghani Tokhi
havde købt i forskellige forretninger. Derpå gik han hen til sofaen i stuen og lynede
betrækket til en af puderne op og fiskede den kuvert frem, han havde taget med hjem fra
træningslejren i Waziristan.
I skrædderstilling på stuegulvet sad han og bladrede lidt i den krøllede bombemanual,
indtil han fandt frem til opskriften på TATP.
»Det er et farligt giftstof – bare ved to gram kan det dræbe én,« stod der som advarsel ud
for opskriften.
For Frank Jensen og de andre PET-folk, som fulgte med på storskærmen, var det tydeligt,
hvad der foregik på Glasvej: Hammad Khürshid var gået i gang med at fremstille
sprængstoffer.
PET’s juridiske chef Lykke Sørensen blev nu også kaldt ned i kontraterror-afdelingen.
Foran skærmen kunne de følge med i, hvordan Hammad Khürshid miksede de forskellige
kemikalier med små sprøjter, som han sugede væskerne op i.
Indimellem tjekkede han blandingens temperatur med et termometer. Han virkede dybt
koncentreret, selv når han stemte i med den religiøse sang, som spillede i baggrunden.

»Beruset af verden, åh, kalder på dig. Beruset af verden, åh, kalder på dig. Paradiset er dit,
paradiset er dit …«
Pludselig rejste danskpakistaneren sig og forlod lokalet, inden han få sekunder senere
dukkede op igen op i stuen med et mørkt tørklæde. Han tændte for kameraet på sin
mobiltelefon og filmede sig selv, mens han siede den væske, han havde fremstillet, gennem
tørklædet.
Tilbage i det mørke klæde lå nogle hvide krystaller. Det var selve sprængstoffet.
Satans Mor.
Sangen fra computeren var slut. Nu begyndte Hammad Khürshid selv at synge en sang fra
en martyrvideo om en selvmordsterrorist, som han havde set igen og igen de seneste uger.
»Accepter min sidste hilsen, for jeg er på vej til martyrangreb. Måske kan jeg ikke vende
tilbage,« messede han med sprød stemme på urdu.
»Accepter min sidste hilsen, for jeg er på vej til martyrangreb. Hvis jeg bliver martyr, så
bed for mig, for jeg går til guden.«
Han sad på stuegulvet med hænderne foldet foran sig, mens han vuggede frem og tilbage.
Så rejste han sig og sagde højt ud i den tomme stue.
»Allahu akbar. Allahu akbar.«
Hans stemme var ved at knække.
Frank Jensen og Lykke Sørensen var ikke i tvivl: Det her var alvorligt, og de var nødt til at
kontakte Jakob Scharf med det samme. Men chefen var ikke i Søborg, han var til møde i
Justitsministeriet for at orientere om aktuelle trusler og operationer, deriblandt Operation
Daggert. Derfor svarede han ikke sin mobiltelefon, da Lykke Sørensen ringede. Hun
ringede i stedet til ministerkontoret og insisterede meget usædvanligt på, at Jakob Scharf
skulle hives ud af mødet med det samme. Nu skulle der træffes beslutninger.
»Vi kunne se på overvågningen, at han havde fremstillet noget sprængstof, men vi kunne
ikke se hvor meget. Så vi besluttede meget hurtigt, at vi var nødt til at komme ind i
lejligheden, så vi kunne finde ud af det,« fortæller Jakob Scharf.

Tilbage i 2002 havde PET med den første terrorpakke fået mulighed for at foretage
gentagne hemmelige ransagninger på baggrund af samme kendelse fra en dommer. Mange
jurister er kritiske over for den beføjelse, fordi det for offentligheden er umuligt at vide,
hvor ofte PET gør brug af dette voldsomme indgreb i privatlivets fred. Jakob Scharf mener
dog, at Glasvejsagen netop er et eksempel på en sag, der viser, hvor vigtigt det kan være, at
PET hurtigt og effektivt kan reagere i en akut situation. Fordi tjenesten på forhånd havde
fået en kendelse til flere ransagninger, kunne man lynhurtigt planlægge at bryde ind i
lejligheden på Glasvej uden først at skulle forbi en dommer.
Det var fredag, og i Søborg vidste man, at både Hammad Khürshid og hans storebror
plejede at gå til fredagsbøn i en moske. PET-folkene måtte ind i lejligheden, mens brødrene
var væk.
Selvom det var højlys dag, kom agenterne ubemærket ind i lejligheden og fandt det
tørklæde, som Hammad Khürshid havde gemt sprængstoffet i. Der var omkring ti gram af
de ustabile hvide krystaller. En kemiker var med under ransagningen, og han vurderede, at
den mængde TATP ville kunne gøre en nabo døv, hvis det eksploderede ved et uheld. Ingen
ville dø af det.
PET stod midt i det mest klassiske dilemma for enhver efterretningstjeneste: Jo længere
man lader folk fortsætte, jo flere informationer kan man indsamle. Men hvis man venter
for længe, risikerer man, at noget går galt.
»Da de begyndte at fremstille sprængstoffer, overvejede vi selvfølgelig, om vi bare skulle
vælte ind og anholde dem. Men vi ville gerne afdække så meget, som vi overhovedet kunne
i forhold til deres konkrete planer. Så vi besluttede at vente lidt. Vores eksperter vurderede,
at hvis de pludselig besluttede sig for at tage sprængstoffet på kroppen, gå ind i en bus og
slå på det, så ville de slå sig selv og andre ihjel. Det var selvfølgelig bekymrende. Så der var
en klar ordre om, at Hammad Khürshid skulle anholdes, hvis vi kunne se på
overvågningen, at han var på vej til at forlade lejligheden med sprængstoffet,« fortæller
Jakob Scharf.
Fra og med denne fredag holdt observatører døgnet rundt øje med, hvem der forlod den
røde murstensbygning på Glasvej. Samtidig sad kollegaer i Søborg med øjnene klistret til
skærmen og fulgte med i, hvad der foregik i lejligheden på første sal.

Hammad Khürshid vendte hjem efter fredagsbønnen, og hos PET kunne man konstatere,
at Abdoulghani Tokhi et par timer senere kom på besøg. Der lugtede af kemikalier overalt i
lejligheden, og Abdoulghani Tokhi begyndte at brokke sig over stanken, så snart han var
trådt ind i lejligheden.
»Det er ikke sundt, mand. Måske den dér bombe den sprænger af sig selv,« udbrød han.
Hammad Khürshid var stolt over, at det endelig var lykkedes at fremstille sprængstof. Han
hentede tørklædet med de hvide krystaller fra vindueskarmen for at vise dem til sin ven.
»Det her lille stykke, det kan sprænge en hel hånd,« pralede han.
Abdoulghani Tokhi pegede ned på den lille hvide klump med TATP.
»Så hele det kan sprænge hele bygningen?« spurgte han.
»Nej, ikke hele bygningen. Et hoved eller en arm,« forklarede Hammad Khürshid.
***
Næste dag klokken 16.42 ringede Hammad Khürshid til Shiraz Tariq, som PET mistænkte
for at have en styrende rolle i terrorplanerne.
»Du kender vodkaflasker, ikke?« sagde Hammad Khürshid.
»He, he, he. Javel,« svarede Shiraz Tariq kortfattet.
»Jeg har købt fire flasker for 400 kroner flasken. Jeg var meget overrasket over prisen,«
fortsatte Hammad Khürshid.
Eftersom de begge var dybt troende muslimer og aldrig rørte så meget som en dråbe
alkohol, krævede det ikke meget at konstatere, at samtalen formentlig ikke handlede om
vodkaflasker. I PET blev det tolket som en samtale i kodesprog om de kemikalier,
Hammad Khürshid dagen før havde fundet frem for at fremstille sprængstoffer i
lejligheden på Glasvej.
Et par timer efter den mistænkelige samtale kom Abdoulghani Tokhi igen på besøg hos
Hammad Khürshid. På skærmen i kontraterror-afdelingen i Søborg kunne man se de to
mænd sidde ved et sofabord i stuen. Hammad Khürshid begyndte at skære en sprittusch
over. Han proppede en smule af det sprængstof, han havde fremstillet, ned i det hule
metalrør og stoppede gazebind oveni som en lunte.

De to unge mænd rejste sig og forlod stuen. De åbnede hoveddøren og gik ud på den
orangemalede hovedtrappe i ejendommen på Glasvej, hvor PET ikke havde opsat
kameraer. Men Abdoulghani Tokhi tog sin mobiltelefon frem og begyndte selv at forevige
scenen, mens Hammad Khürshid bevægede sig nogle trin ned, tog den primitive bombe og
lagde den i en dyb trappegesims.
»Vi skal lave bombe, mand!« udbrød Abdoulghani Tokhi.
Derefter strøg Hammad Khürshid en tændstik, satte ild til gazelunten og løb op ad
trappen.
Et kort øjeblik blev hele trappeopgangen oplyst i et kraftigt glimt. I næste nu kom de to
unge mænd igen løbende tilbage ind i billedet på skærmen i Søborg. De fnisede og virkede
eksalterede oven på den succesfulde prøvesprængning.
»Hvad har I ødelagt?« råbte Hammad Khürshids storebror, der var kommet ilende ud i
gangen.
Hammad Khürshid forsikrede sin bekymrede storebror om, at de ikke havde foretaget sig
noget farligt, inden han og Abdoulghani Tokhi gik tilbage i stuen. De var stadig helt
euforiske.
»Ordentlig høj lyd, mand,« sagde Abdoulghani Tokhi og klagede over, at han havde ringen
for ørerne.
Hammad Khürshid gestikulerede ophidset med hænderne foran sig.
»Den dér på tyve kilo … Man skal have den sådan her,« sagde han og holdt hænderne op
foran brystkassen for at vise, hvor en stor bombe skulle hægtes på kroppen.
Nede på gaden holdt et af PET’s observationshold i en bil. Efterretningsfolkene vurderede,
at man havde kunnet høre eksplosionen mindst 100 meter væk, og var bange for, at
forskrækkede naboer nu ville ringe til det almindelige politi og fortælle om braget.
Operationen kunne blive ødelagt, hvis en lokal patruljevogn dukkede op på Glasvej for at
stille spørgsmål til Hammad Khürshid. Men kvarterets beboere var tilsyneladende vant til
høje brag, for alarmcentralen modtog ikke et eneste opkald.
Alligevel var Jakob Scharf ikke i tvivl om, at tjenesten ikke kunne lade de to unge mænd
fortsætte.

»Da de begyndte at lave prøvesprængninger ude i opgangen, risikerede vi, at der ville
komme klager fra naboer, og at vi så ikke havde styr på situationen længere. Det var også
et spørgsmål om naboernes sikkerhed. De havde fremstillet et meget ustabilt sprængstof,
og de boede i en etageejendom midt i byen. Men først og fremmest var det en overvejelse
om, at vi ikke følte os sikre på, at de ikke pludselig besluttede sig for bare at placere
sprængstoffet på kroppen og gå ind i en bus.«
***
Jakob Scharf og Frank Jensen arrangerede et møde med politidirektør Hanne Bech
Hansen og chefpolitiinspektør Per Larsen fra Københavns Politi. De blev informeret om
den forestående operation, hvor PET ville få brug for hjælp.
Hanne Bech Hansen og Per Larsen har begge en fortid i PET, så de vidste, at informationer
om en operation af denne type skulle holdes helt tæt til kroppen. Først om mandagen blev
politiinspektør Svend Foldager fra Københavns Politi ringet op af Per Larsen.
»Der er en stor aktion under opsejling, og du skal tage ud til Politiets Efterretningstjeneste
nu,« lød ordren.
Planen var at skride ind allerede samme nat, så Københavns Politi og PET havde meget at
planlægge. Der blev sammensat ransagnings- og observationshold, tilkaldt kemikere og
booket en bus, hvor naboerne i ejendommen på Glasvej kunne placeres. De skulle
evakueres, indtil det var helt sikkert, at der ikke var mere sprængstof gemt i Hammad
Khürshids lejlighed.
Mens politiet var i gang med forberedelserne til nattens antiterroraktion, sad Hammad
Khürshid alene foran computeren i lejligheden på Glasvej. Han åbnede søgemaskinen og
tastede »køb pH-papir« i søgefeltet.
Ved siden af ham i en vindueskarm lå de små hvide klumper af sprængstof, som han få
dage tidligere havde fremstillet, men han var ikke tilfreds med resultatet. I den
bombeopskrift, han havde taget med hjem fra Waziristan, stod der, at man skal bruge pHpapir til at måle surhedsgraden.
Hammad Khürshid nåede dog aldrig at skaffe pH-papir til at fremstille større mængder af
Satans Mor. Klokken to natten til tirsdag smadrede medlemmer af Aktionsstyrken døren til
lejligheden på Glasvej med en rambuk og stormede ind for at anholde ham.

Det samme skete for Abdoulghani Tokhi hjemme hos forældrene i Avedøre Stationsby.
***
Næste dag sad Jakob Scharf klædt i sit mørke jakkesæt på et interimistisk podium i PET’s
auditorium i Søborg.
Mange danske krimireportere havde ellers planlagt, at de denne dag skulle dække dommen
i sagen mod »fodboldtossen«, der tre måneder tidligere havde afbrudt en
fodboldlandskamp mod Sverige ved at angribe dommeren. Nattens antiterroraktion havde
dog ændret planerne, og foran Jakob Scharf stod en horde af journalister, der var kørt til
Søborg for at høre om anholdelserne.
»Der er efter vores opfattelse tale om en alvorlig sag. Der er tale om militante islamister
med internationale forbindelser, herunder til ledende al-Qaeda-medlemmer,« sagde Jakob
Scharf med ansigtet lagt i alvorlige folder.
De fleste journalister hæftede sig ved hans formulering om ledende medlemmer af alQaeda. De tiltalte i Glostrupsagen havde været typiske såkaldte homegrowns –
radikaliserede unge inspireret af udenlandske terrorgrupper, men uden egentlig kontakt til
dem.
Hammad Khürshid var en anden historie.
»Da jeg brugte den formulering om ledende medlemmer af al-Qaeda var det ikke for at
give det indtryk, at det var Osama bin Laden, som styrede dem. Pointen var at fortælle
offentligheden, at det her ikke var endnu en sag om homegrown-terrorister. Det var ikke
bare et spørgsmål om unge danskere med en fjern inspiration fra al-Qaeda. Såvel
efterretninger som efterforskning viste, at der var direkte forbindelse til folk, som man
kunne beskrive som ledende medlemmer af al-Qaeda,« fortæller Jakob Scharf.
Men hvem var de så?
Under den efterfølgende retssag, hvor Hammad Khürshid og Abdoulghani Tokhi blev
idømt henholdsvis 12 og 8 års fængsel, dokumenterede anklagemyndigheden, at Hammad
Khürshid havde haft kontakt med en forbindelsesofficer i al-Qaeda.
PET mente dog også, at Hammad Khürshid havde en kontakt i al-Qaeda, som var langt
højere på strå, men det kom aldrig frem i retten. Efterretningerne gik på, at Hammad

Khürshid i træningslejren i Waziristan var blevet trænet personligt i fremstilling af
sprængstoffer af en mand ved navn Abu Ubaidah al-Masri. Indtil sin død i december 2007
blev al-Masri anset for at være en af de højest placerede ledere i al-Qaeda. Vestlige
efterretningstjenester mente, at han var ansvarlig for terrorgruppens operationer i
udlandet, og han var mistænkt for at have trænet flere af selvmordsterroristerne bag
terrorangrebet i London i 2005, hvor 52 mennesker blev dræbt. Hammad Khürshid var
blevet identificeret sammen med al-Masri på billeder fra træningslejren i Waziristan.
Det var ikke kun Hammad Khürshid og Abdoulghani Tokhi, som var blevet anholdt under
antiterroraktionen natten til tirsdag den 4. september 2007. PET havde smidt det
finmaskede net ud og anholdt yderligere seks personer.
Blandt de anholdte var den tyrkiske elektriker, som var blevet bedt om at skaffe en 3-voltspære, og Hammad Khürshids storebror. Storebroderen havde været i lejligheden på
Glasvej under prøvesprængningen, og PET var usikker på, om ikke også han kendte til
planerne.
Shiraz Tariq var også blandt de anholdte.
Han havde mødt Hammad Khürshid i Pakistan i foråret, de havde holdt kontakten hen
over sommeren og talt om »vodka-flasker«, netop som Hammad Khürshid var begyndt at
fremstille TATP. Men intet af det var nok til at gå i retten med. Shiraz Tariq blev løsladt
sammen med fem andre.
»Vi var på forhånd godt klar over, at vi sandsynligvis måtte løslade de seks, fordi der ikke
var beviser til en straffesag. Men i den slags sager handler det om, at man skal være helt
sikker på, at man har styr på situationen. Desuden håbede vi, at der under ransagninger
ville dukke beviser op, som kunne bruges i en straffesag. Men det skete ikke,« fortæller
Jakob Scharf.
Hos flere af de andre løsladte blev der fundet ting, som i PET’s øjne var mistænkelige,
selvom de ikke kunne indgå i bevismaterialet i en straffesag. En af de løsladte havde for
eksempel detaljerede tegninger over indretningen af et passagerfly liggende på sin
computer. PET havde desuden opsnappet en samtale, hvor den pågældende blev ringet op
fra udlandet og spurgt til planer omkring et fly.

»Vi fandt ikke noget, vi kunne bruge i den konkrete sag, men efterforskningen gav os
alligevel et klarere billede af netværket – hvem der var de centrale personer, og hvilke
forbindelser de havde til udlandet – og det gav os et bedre billede af, hvem vi fremadrettet
skulle holde godt øje med,« siger Jakob Scharf.
Det gjaldt ikke mindst Shiraz Tariq.
»Vi havde mistanke om, at Shiraz Tariq havde spillet en central rolle i forhold til Hammad
Khürshids kontakter i udlandet, men Shiraz Tariq sørgede for at holde sig på afstand af alt
det, der handlede om konkrete terrorplaner. Der var ikke så meget tvivl om, at Shiraz Tariq
var en central figur i forhold til radikalisering, og vi kom til at koncentrere os meget om
ham i årene efter. Nærmest hver eneste gang, vi havde en terrorsag, stødte vi på Shiraz
Tariq,« siger Jakob Scharf.
***
Under ransagningen af lejligheden på Glasvej fandt PET endelig den bombemanual, som
Hammad Khürshid havde smuglet med hjem fra Pakistan i en kuvert og skjult i et
pudebetræk. I manualen var der blandt andet en opskrift på en særligt kraftig bombe, og i
lejligheden opdagede efterforskerne også en seddel, hvorpå Hammad Khürshid havde lavet
udregninger for, hvordan man kunne koncentrere brintoverilte til den kraftfulde bombe i
opskriften.
Til brug for retssagen besluttede politiet at teste opskriften. En udrangeret HT-bus blev
kørt ud til en mark ved Hedehusene vest for København. En mængde sprængstof magen til
den i opskriften blev placeret i en rygsæk midt i bussen, som derefter blev sprængt i luften.
De tekniske undersøgelser viste, at alle mennesker i en radius af seks meter fra bussen
sandsynligvis ville være blevet dræbt ved eksplosionen, og at personer op til 250 meter væk
ville være blevet ramt af vragdele.
Om det var endt sådan, hvis Hammad Khürshid og Abdoul-ghani Tokhi ikke var blevet
anholdt, er ikke til at sige. Det lykkedes aldrig PET at komme til bunds i, hvad Hammad
Khür-shid og Abdoulghani Tokhi havde planlagt at angribe. Men et digt i en blå notesbog,
der blev fundet i lejligheden på Glasvej, kunne godt tolkes sådan, at Hammad Khürshid
havde overvejet at sprænge sig selv i luften.

»Martyrdøden er en sandhed, fordi den bliver født af en ægte og urørt natur. Dette opstår
fra hjerter, som kun bukker for Allah. Jeg er ligeglad, når jeg giver mit liv til Allah, hvilken
side jeg falder til, når jeg bliver dræbt, mens jeg er troende muslim, og dette mit offer er
kun for Allah, og hvis han vil, kan han velsigne de store og små dele af mine kropsdele,«
havde Hammad Khürshid skrevet.
***
Det var ikke kun det opsigtsvækkende budskab om direkte danske al-Qaeda-forbindelser,
som var særligt ved pressemødet i auditoriet i Søborg på dagen for antiterroraktionen.
Selvom PET havde eksisteret i mere end et halvt århundrede, var det første gang
nogensinde, at tjenesten holdt et pressemøde.
»Og det var ikke det mest vellykkede pressemøde,« konkluderer Jakob Scharf. »Men det
var historisk, selvfølgelig for mig selv som ny PET-chef, men også for PET som
organisation, fordi vi aldrig havde kommunikeret sådan før. Vi vidste, at der ville komme
stor opmærksomhed omkring anholdelserne og tanken var, at vi lige så godt kunne fortælle
så meget, vi nu kunne, på en gang til alle medier og så koncentrere os om
efterforskningen.«
Under hans forgænger havde efterretningstjenesten i 2003 oprettet en hjemmeside og var
begyndt at offentliggøre årsrapporter og udsende pressemeddelelser. Det var Jakob Scharf,
som havde besluttet, at PET nu også skulle til at holde pressemøder. Hans ambition om
mere åbenhed var dog ikke bare motiveret af en nobel holdning om, at borgerne i et
demokratisk samfund har krav på at vide, hvad der foregår, også i landets hemmelige
politi. Det handlede i mindst lige så høj grad om at pleje PET’s egne interesser.
»Jeg mener grundlæggende, at det er vigtigt, at PET bestræber sig på at være så åben som
muligt, fordi det er vigtigt for tilliden til efterretningstjenesten, og fordi en
efterretningstjeneste har brug for oplysninger fra offentligheden. Men det er også klart, at
en efterretningstjeneste jo aldrig kommer til at være rigtigt åben. Det er en styret
åbenhed,« siger han.
Under det første pressemøde i PET’s historie opdagede Jakob Scharf også hurtigt, at der er
grænser for, hvor meget man som PET-chef kan fortælle.

»Vi lærte, at man ikke kan ikke forvente at holde et pressemøde og sige meget, meget lidt.
Man kommer under pres for at sige mere. Der er fordele og ulemper ved
pressemødeformatet, men selvfølgelig kan man komme til at se lidt forpjusket ud, hvis
man i virkeligheden bare sidder og læse en pressemeddelelse op og så siger: ’Og så er der
ikke mere, vi kan tilføje’.«
Siden udnævnelsen havde medierne fremstillet Jakob Scharf som en usædvanlig åben
mand i en usædvanlig lukket organisation. De kommende år fik han ry for måske nok at
være mere åben end sine forgængere, men ikke helt så åben, som han først fremstod.
»Det kan ikke være meget anderledes. Som chef for PET er der grænser for, hvor åben man
reelt kan være,« mener han selv.
For Jakob Scharf demonstrerede Glasvej sagen især to ting.
For det første at PET er dybt afhængig af samarbejdet med udenlandske
efterretningstjenester.
»Det er ikke sikkert, at vi havde opdaget Hammad Khürshid, hvis ikke amerikanerne
havde tippet os. Udenlandske tjenester deler oplysninger med dig, hvis der er tillid til, at
du kan håndtere oplysningerne, og at du kan beskytte den pågældende tjeneste og deres
indhentningsmetoder. Det betyder noget, at du viser, at du kan håndtere trusler effektivt,
og det blev meget afgørende for PET i de kommende år, at vi havde håndteret de her
oplysninger ordentligt, afværget truslen, og at vi også var i stand til at levere efterretninger
til udenlandske efterretningstjenester,« siger Jakob Scharf.
For det andet var sagen et vidnesbyrd om, at terrortruslen mod Danmark ikke kun kom fra
homegrowns, som dem man havde set i Glostrupsagen. Truslen fra militante islamister er
grænseoverskridende, og planlægningen foregår ofte på internettet.
»Det var vigtigt for vores forståelse af truslen mod Danmark, at vi kunne se, at centrale,
ledende al-Qaeda-folk sad i udlandet og stadig havde fokus på at gennemføre et
terrorangreb i Danmark, selvom der var gået flere år siden Muhammedkrisen,« siger
Jakob Scharf.
Spørgsmålet var, om PET var gearet til at håndtere den nye trussel. Ganske vist havde PET
fået mange flere penge og ekstra mandskab siden 2001, men havde tjenesten de rette
kompetencer og den rigtige opbygning i organisationen?

Jakob Scharf var ikke sikker. I hans øjne havde PET til sin kamp mod terror ikke bare brug
for flere medarbejdere, men også folk med en baggrund uden for politiet. Med andre ord
flere analytikere og akademikere – og færre traditionelle politifolk.
Ved ansættelsen havde Jakob Scharf fået mulighed for at sætte sit eget hold i PET’s ledelse.
Han havde taget operativ chef Frank Jensen med sig fra Rigspolitiet, hvor Frank Jensen
havde haft en imponerende karriere som chef for blandt andet den kriminaltekniske
afdeling og Rejseholdet. Han havde gjort Lykke Sørensen, som han kendte fra
Justitsministeriet, til juridisk chef i PET. Og han havde fået overtalt den anerkendte
terrorforsker Anja Dalgaard-Nielsen til at stå i spidsen for PET’s Afdeling for
Forebyggende Sikkerhed som et udtryk for, at det præventive arbejde skulle styrkes.
Den store opgave for den nye ledelse var at skabe fælles fodslag i en organisation, hvor
medarbejderstaben løbende var blevet øget dramatisk siden 11. september 2001.
»PET havde fået mange flere medarbejdere, men også mange nye opgaver. Det gav en
masse muligheder for PET, men der var også nogle klare udfordringer i opbygningen af et
nyt og anderledes PET. Jeg tror, at en efterretningstjeneste er en af de sværeste
organisationer at forandre, for du har nogle meget specialiserede kompetencer og nogle
meget kvalificerede og kompetente medarbejdere inden for hvert deres felt, og det er godt
på mange måder. Men det betyder også, at det kan være svært at skabe forandring og en
enhed og sammenhæng i organisationen,« siger Jakob Scharf.

Kapitel 2: Tunesersagen
»I dag har vi jo langt flere erfaringer med Muhammed -tegningerne.
Dengang havde vi ikke forudset, at en genoptrykning af tegningerne ville
ændre så meget. Men det gjorde det. Vi kunne se, at al-Qaeda reagerede
helt anerledes på genoptrykningen end på den oprindelige publicering af
tegningerne«
I PET var der ikke tid til at hvile på laurbærrene efter anholdelserne i Glasvejsagen. Mindre
end en måned senere var en ny hemmelig operation i fuld gang.
»Vi fik efterretninger om, at en gruppering i Aarhus havde planer om at slå en af
Muhammed-tegnerne ihjel, og at de allerede var ret langt med planerne. Det var meget

præcise oplysninger, og det var oplysninger, som vi vurderede som meget troværdige,«
fortæller Jakob Scharf.
Ifølge de nye efterretninger ville den aarhusianske gruppe hævne Jyllands-Postens
Muhammed-tegninger ved at dræbe bladets egen tegner Kurt Westergaard, som havde
lavet den mest kontroversielle af tegningerne: Profeten med en bombe i turbanen.
En af de mistænkte var en 25-årig tunesisk mand, som boede med sin dansksomaliske
kone i Gellerupparken uden for Aarhus. For at undersøge om der var hold i mistanken, fik
PET en dommerkendelse til at hacke sig ind på hans computer.
Politiets teknikere kunne se, at tuneseren 25. september 2007 havde søgt efter »Profet
Mohammed in my heart« på søgemaskinen Google. Med den søgning havde han fundet
frem til Jyllands-Postens 12 tegninger af profeten Muhammed. Han havde gemt dem på
computeren.
Ti dage senere havde den 25-årige tuneser været inde på et arabisk chatforum. Der havde
han læst om håndtering af sprængstoffer og fremstilling af falske pas. Og han havde
downloadet to dokumenter med nogle for PET foruroligende overskrifter:
»Hvordan etablerer du en væbnet gruppe?« og »Til dem, der kan lide Jihad«.
***
PET tog sig i forvejen af sikkerheden omkring de af Jyllands-Postens medarbejdere, som to
år tidligere var blevet kendt i offentligheden efter publiceringen af de 12 famøse tegninger.
Det handlede især om avisens chefredaktør Carsten Juste, kulturredaktør Flemming Rose
og tegneren Kurt Westergaard. Men hidtil havde PET ikke oplevet, at islamistiske
terrorgrupper havde haft meget fokus på Muhammed-tegningerne.
»I forbindelse med Muhammedkrisen var der en meget ophidset debat, og der var meget
fokus på Danmark i udlandet, men der var i høj grad tale om folkelige reaktioner. På det
tidspunkt var tegningesagen ikke noget, som al-Qaeda og andre militant-islamistiske
grupper havde stor fokus på. I den første tid efter Muhammedkrisen rådgav vi de mest
profilerede personer, men det handlede mest om, at der var et generelt fokus på dem, ikke
så meget om konkrete terrortrusler,« siger Jakob Scharf. Rose, Juste og Westergaard blev
instrueret i at være opmærksomme, hvis der skete noget usædvanligt omkring dem.

De blev udstyret med overfaldsalarmer og var i perioder beskyttet af livvagter, når de
forlod deres hjem. Men der var ikke nogen af dem, som på det tidspunkt havde livvagter
siddende i baghaven døgnet rundt.
Ifølge de efterretninger, som PET fik i sensommeren 2007, var der imidlertid tale om
andet og mere end bare generelle trusler denne gang. Jakob Scharf fortæller, at den 25årige tuneser var en del af en personkreds, som PET gennem længere tid havde overvåget.
Ifølge de nye oplysninger var den 25-årige og to andre mænd nu optaget af at planlægge et
attentat mod Jyllands-Postens aldrende bladtegner.
Den 25-årige var vokset op i et voldeligt hjem i Tunesien. Som 18-årig var han rejst alene til
Danmark for at blive gift med en dansk kvinde, men ægteskabet holdt ikke, og den unge
tuneser levede de næste år et omtumlet liv i Danmark. Han havde arbejdet som dørmand,
dyrket kampsport på konkurrenceplan i fritiden, drukket og festet som så mange andre
unge, men bylivet var blevet for meget, og han havde udviklet et hashmisbrug. For at
komme væk fra det hele var han en dag flyttet til København. Her blev han mere religiøs og
begyndte at komme i Taiba-moskeen, hvor han kom i kontakt med det miljø, som de
involverede i både Glostrupsagen og Glasvejsagen var en del af.
Han var blandt andet blevet venner med Abdoulghani Tokhi.
Senere var tuneseren flyttet til Aalborg, før han i sommeren 2007 bosatte sig i
Gellerupparken ved Aarhus sammen med sin nye kone, en dansksomalisk kvinde.
Et par opgange fra parret boede en anden tunesisk mand, som PET mistænkte for at ville
slå Kurt Westergaard ihjel. Han var 36 år gammel og var kommet til Danmark gennem
familiesammenføring, efter at han havde mødt og var blevet gift med en dansk pige, som
var på ferie i Tunesien. Ægteskabet holdt ikke længe, men den 36-årige tuneser var siden
blevet gift med en anden etnisk dansk kvinde, som var konverteret til islam og gik klædt i
burka. Den 36-årige tuneser havde tidligere drevet et pizzeria i centrum af Aarhus, men
han havde lukket butikken og levede nu af sygedagpenge på grund af psykiske problemer.
Den tredje mistænkte var en 40-årig familiefar med dansk statsborgerskab og marokkansk
baggrund. Han havde arbejdet som buschauffør i Aarhus, men havde i lange perioder
været sygemeldt og på sygedagpenge. I stedet brugte han mange af sine vågne timer i
moskeen, hvor folk sagde, at han havde deltaget i hellig krig flere steder i verden.

Danskmarokkaneren var salafist og kendt som en stærkt troende mand, der levede meget
puritansk. Han havde to koner, og hans børn måtte ikke se tegnefilm, hvis de indeholdt
musik. Det var uislamisk, mente han.
Da sagen senere kom til offentlighedens kendskab, var det de to tunesere, som blev
landskendte, og derfor blev sagen kendt som »Tunesersagen». Men Jakob Scharf fortæller,
at det i virkeligheden var danskmarokkaneren, som i PET’s øjne var sagens hovedperson:
»Vores oplysninger gik på, at det var ham, planerne var forankret omkring.
Danskmarokkaneren var den centrale person, men det var ikke ham, som skulle udføre
selve drabet, det skulle de to tunesere.«
Danskmarokkaneren hed Abdessamad Fateh. I islamistiske kredse var han bedre kendt
som Abu Hamza – og som en indflydelsesrig skikkelse i en berygtet moske i det vestlige
Aarhus.
Moskeen på Grimhøjvej blev oprettet i 1992, da en gruppe flygtninge stiftede en forening
og omdannede en nedslidt murstensbygning i et gråt industrikvarter ved Gellerupparken
til en moske. Lige siden dengang har Grimhøjmoskeen været tæt knyttet til imamer, som
prædiker salafisme, og til personer, som er blevet forbundet til terrorsager verden over.
I begyndelsen af 1990’erne var en prædikant ved navn Abu Talal en hyppig gæst i moskeen.
Han var dødsdømt in absentia i Egypten, officiel talsmand for en egyptisk terrorgruppe og
forsvarede åbent terrorgruppens drab på civile i Egypten. Men i Grimhøjmoskeen var han
en populær mand.
I 2001 dukkede Grimhøjmoskeen op i efterforskningen af et brutalt bankrøveri, hvor en
gruppe franskmænd røvede en Jyske Bank-filial på Frederiksberg i København og skød en
politibetjent i benet under flugten. Politiet mente, at udbyttet skulle gå til terrorgrupper i
Algeriet, og efterforskningen viste, at det var en mand fra Aarhus ved navn Athmane
Mehiri, som havde planlagt røveriet. Han var en kendt gæst i moskeen på Grimhøjvej.
Politiet ransagede også moskeen, dog uden at finde noget. Men Athmane Mehiri var der
masser af beviser imod.
Under retssagen mod Athmane Mehiri kom det frem, at han flere gange havde benyttet en
ung dansk mand ved navn Slimane Hadj Abderrahmane som pengekurer. Selvsamme unge
mand blev landskendt, da han efter terrorangrebene mod USA 11. september 2001 blev

anholdt i Afghanistan og som den eneste dansker overført til Guantanamo-basen i Cuba. I
bogenDanskeren fra Guantanamo fortalte Slimane Hadj Abderrahmane, hvordan han
oprindeligt var begyndt at komme i Grimhøjmoskeen for at finde en vej ind i hellig krig.
Et par år senere dukkede Grimhøjmoskeen igen op i medierne. Denne gang skyldtes det, at
en mand fra moskeen kendt som Abu Rached i et spansk anklageskrift blev udpeget som en
tæt kontakt til den spanske al-Qaeda-leder Imad Yarkas, der var anklaget for at have
forhåndskendskab til terrorangrebene mod USA i 2001.
Terroranklagerne mod personer med relationer til Grimhøjmoskeen dukkede op i danske
medier med jævne mellemrum, men det var først i forbindelse med Muhammedkrisen, at
moskeen for alvor blev kendt i en bredere offentlighed. Det var nemlig Grimhøjmoskeens
imam, Raed Hlayhel, som var idemanden bag den kampagne, som i 2006 bragte en
delegation af imamer fra Danmark rundt i den muslimske verden for at gøre opmærksom
på Jyllands-Postens tegninger.
Abu Hamza, som PET i 2007 mistænkte for at ville dræbe Kurt Westergaard, havde i
mange år været kendt som en vigtig mand i Grimhøjmoskeen. Men det var ikke kun på
grund af hans status i moskeen, at PET holdt øje med ham, fortæller Jakob Scharf. Det
skyldtes i lige så høj grad hans internationale forbindelser.
Jakob Scharf fortæller, at Abu Hamza havde tætte forbindelser til »Brandbergennetværket«, et islamistisk netværk centreret omkring en omstridt moske i forstaden
Brandbergen syd for den svenske hovedstad Stockholm.
»Brandbergen-netværket er stærkt forankret i Sverige, og består i høj grad af folk med
nordafrikansk baggrund. Det er et meget centralt netværk, som har været en drivkraft i
forhold til terrortruslen i hele Skandinavien, altså både i Sverige og i Danmark og til dels i
Norge. Brandbergen-netværket har i en årrække været centralt at holde øje med for både
PET og den svenske efterretningstjeneste, SÄPO. Derfor vidste vi, at der løbende havde
været forbindelser mellem danskmarokkaneren i Aarhus og Brandbergen-netværket i
Sverige, også før Tunesersagen,« siger Jakob Scharf.
Et godt eksempel på trådene mellem Brandbergen-netværket og Danmark forbandt sig til
en mand ved navn Mohamed Moumou.

Efterretningstjenesterne i Sverige, USA og Danmark betragtede i mange år Mohamed
Moumou som lederen af Brandbergen-netværket. Han havde marokkansk baggrund, var
kommet til Sverige i 1980’erne, inden han efter ti år rejste til Afghanistan for at kæmpe
mod de sovjetiske styrker. Da han igen vendte tilbage til Sverige, fastholdt han kontakten
til al-Qaeda og terrorgrupper i Nordafrika, nu tæt fulgt af SÄPO. Efter at passagertog i den
spanske hovedstad i 2004 blev ramt af et terrorangreb, som dræbte 191 mennesker og
sårede flere end 1.500, arresterede de svenske myndigheder Mohamed Moumou på deres
mistanke om hans kendskab til angrebet.
Mistanken holdt dog ikke vand, og Mohamed Moumou blev hurtigt løsladt. Han rejste i
stedet til Danmark, hvor han tre dage senere blev anholdt sammen med syv andre mænd i
en storstilet antiterroraktion på et møbellager i Ishøj. Denne gang var årsagen, at Marokko
havde udstedt en international arrestordre på Mohamed Moumou, fordi myndighederne i
hans hjemland mistænkte ham for at være involveret i et terrorangreb i Casablanca tilbage
i 2003, hvor 40 mennesker var blevet dræbt.
Mohamed Moumou sad fængslet i København en måneds tid, før Justitsministeriet
besluttede, at Danmark ikke kunne udlevere ham til Marokko.
Igen blev Mohamed Moumou sat fri, men han fik ikke lov til at gå i fred længe. I december
2006 sørgede USA for, at svenskmarokkaneren officielt blev placeret på FN’s liste over
personer med forbindelse til al-Qaeda. De amerikanske myndigheder beskrev Mohamed
Moumou som »den ubestridte leder af en ekstremistisk gruppe centreret omkring
Brandbergen-moskeen i Stockholm« og fastslog, at svenskmarokkaneren havde tætte
forbindelser til terrorlederen Abu Musab al-Zarqawi i al-Qaedas afdeling i Irak. Mohamed
Moumou havde i en årrække været »Zarqawis repræsentant i Nordeuropa i spørgsmål
relateret til kemiske og biologiske våben,« stod der ud for hans navn på FN’s terrorliste.
Med indskrivningen på listen blev Mohamed Moumou ikke blot alle tiders mest
prominente terrorist i Sverige. Han blev samtidig eftersøgt i hele verden.
Men Mohamed Moumou ville ikke anholdes igen. Et halvt år før han havnede på FN’s
terrorliste, havde han forladt Skandinavien og var rejst til Irak, hvor han var blevet
næstkommanderende i al-Qaedas frygtede irakiske afdeling – den gruppe, verden siden
har lært at kende som Islamisk Stat. Mohamed Moumou var rejst til i Irak i al

hemmelighed og under falsk identitet. Med fly fra Københavns Lufthavn og med hjælp fra
folk i Danmark.
Det var PET, der afdækkede omstændighederne omkring Mohamed Moumous forsvinden i
forbindelse med en tophemmelig operation rettet mod et netværk i Danmark, som var
mistænkt for at rekruttere selvmordsterrorister til al-Qaeda i Irak. Efterforskningen gik på
tværs af landegrænser, og hovedpersonerne i den danske del var tre irakiske mænd fra
København. Den ene af dem var rejst til Irak, hvor han var blevet anholdt for at kæmpe
mod de amerikanske styrker, mens de to andre stadig boede i København.
PET og flere andre efterretningstjenester betragtede de to irakere i København som
hovedansvarlige for rekruttering i Nordeuropa af selvmordsterrorister til al-Qaeda i Irak.
De var mistænkt for at have sendt mindst 30 mand i martyrdøden. Derfor fulgte PET
konstant med, når de to irakere førte kryptiske telefonsamtaler. Samtaler, der ofte
kredsede om »ægteskab« og »brudgomme« – kendt fra stribevis af terrorsager som
kodeord for terrorangreb eller terrorister – og kryptiske vendinger om »skjorten, som er
sendt«, »kusinen, der skal giftes« eller »vi har en brudgom, og vi har en kusse«.
I PET blev de mange ord uden relation til virkelige hændelser tolket som kodeord for de
selvmordsterrorister, irakerne sendte til Irak.
Det var også gennem telefonaflytningerne, at PET fandt ud af, at de to irakere i København
havde hjulpet Mohamed Moumou med at stikke af til Irak. 1. maj 2006 udvekslede de to
irakere særligt flittigt kryptiske beskeder på deres telefoner, og samme dag fløj Mohamed
Moumou med falsk pas fra Københavns Lufthavn til Damaskus. Fra den syriske hovedstad
rejste han videre til Irak.
»Min kammerat er ankommet til sin moster,« stod der i en sms-besked, som en af irakerne
i København modtog, da Mohamed Moumou var fremme i Irak, hvor han blev den nye
næstkommanderende for den irakiske gren af al-Qaeda.
Da Mohamed Moumou rejste til Irak for at tilslutte sig al-Qaeda, mistede Brandbergennetværket i Skandinavien samtidig en central leder. Efter PET’s opfattelse var det Abu
Hamza, som derefter overtog hans rolle.

»Det var vores opfattelse, at det var danskmarokkaneren fra Aarhus, som derefter fik
overdraget en del af de opgaver, som Mohamed Moumou tidligere havde haft for
terrornetværket i Skandinavien,« siger Jakob Scharf om Abu Hamza.
***
Da PET i sensommeren 2007 fik oplysninger om, at Abu Hamza og de to tunesere fra
Aarhus var i færd med at planlægge et attentat mod Kurt Westergaard, forsøgte tjenesten
at komme så tæt på Abu Hamza, at man kunne skaffe beviser mod ham. Han blev skygget,
overvåget og aflyttet, men det kom der ikke meget ud af. Abu Hamza havde to koner – en
dansker og en russer, begge konvertitter – og han sørgede altid for, at mindst én af
konerne var hjemme i familiens lejlighed uden for Aarhus. PET kunne simpelthen ikke
komme ind i lejligheden og installere overvågningsudstyr.
»Vi havde svært ved at komme rigtigt tæt på gruppen, for de var meget, meget
sikkerhedsbevidste, og vi havde især svært ved at komme tæt på danskmarokkaneren og
lave aflytninger hos ham,« fortæller Jakob Scharf.
I PET’s hovedkvarter overvejede man forskellige andre muligheder. Kunne man for
eksempel ødelægge et vandrør i bygningen for på den måde at tvinge Abu Hamza og hans
koner og børn ud af lejligheden?
Først lang tid efter Tunesersagen lykkedes det for PET at få spionudstyr ind i Abu Hamzas
lejlighed.
»Men hvordan kan jeg ikke afsløre,« siger Jakob Scharf.
I forbindelse med efterforskningen af drabsplanerne mod Kurt Westergaard måtte PET
arbejde videre uden adgang til Abu Hamzas lejlighed. PET besluttede derfor at fokusere på
de to tunesere.
***
11. oktober 2007 stod et hold PET-observatører vagt foran en nedslidt betonblok på
Janesvej tæt ved Bazar Vest i Gellerupparken. Den 25-årige tuneser og hans
dansksomaliske kone boede i en lejlighed i bygningen, og observatørerne skulle holde øje
med, at parret ikke pludselig kom hjem, mens et ransagningshold var inde i lejligheden.

Indenfor fandt PET-folkene en uddateret kalender, hvor en eller anden på siden med
august måned havde skrevet navnene på Jyllands-Postens tidligere chefredaktør Carsten
Juste og bladtegner Kurt Westergaard. Fra Kurt Westergaards navn var der tegnet en pil
ned til tallet »110« og til et telefonnummer.
Bladtegneren og hans kone boede i et hus med nummer 110 på en villavej i Viby i det
sydlige Aarhus. Telefonnummeret tilhørte også ham.
På et andet kalenderblad var der en håndskreven tekst på arabisk, som efter PET’s
opfattelse var en beskrivelse af, hvordan man skulle ankomme til Westergaards bopæl i
stjålne biler. Og en liste på siden med oktober blev af PET tolket som en slags huskeseddel
for, hvilke forberedelser der skulle gøres forud for attentatet. Der stod, at det skulle
undersøges, hvor mange personer der var i huset, og om de havde hund. Ved punktet om
hund var der anført et »nej«. Et andet punkt handlede om at spionere ved huset.
Her var der nedskriblet et »ja«.
Ransagningsholdet fandt også en økse, en ulovlig foldekniv og fotokopier af sider med
billeder af andre våben.
Samlet set var det – i PET’s øjne – vigtige fund.
»Ved den hemmelige ransagning begyndte vi at kunne stykke tingene sammen, og de ting,
vi fandt, bekræftede fuldstændigt de oplysninger, vi fra begyndelsen havde fået om, hvad
de var i gang med at planlægge,« siger Jakob Scharf.
PET’s efterretninger gik på, at planen var, at de to tunesere skulle køre i bil til Kurt
Westergaards hus. Fremme ved huset var det den 25-årige tuneser, som skulle dræbe
tegneren. Han var sportstrænet og en ivrig kampsportsudøver. Skulle det blive nødvendigt,
ville han kunne dræbe den aldrende bladtegner med de bare næver.
Ifølge PET’s oplysninger havde de to tunesere allerede mindst to gange været ude ved Kurt
Westergaards rækkehus i Viby for at spionere, og den 25-årige tuneser havde
tilsyneladende også været indenfor, fortæller Jakob Scharf:
»Han havde været oppe ved huset for at undersøge, om der var mørkt, og om der var folk
hjemme. Og ifølge vores oplysninger havde han også været indenfor på Kurt Westergaards
bopæl. De havde tegninger over, hvordan huset var indrettet.«

Nu turde PET ikke længere lade Kurt Westergaard gå rundt i uvidenhed.
***
Lørdag 8. november 2007 blev Kurt Westergaard kontaktet af PET, som fortalte, at der var
en konkret trussel mod ham. Westergaard kunne dog ikke få at vide, hvad truslen gik ud
på, for PET ville ikke risikere, at operationen blev afsløret.
Jyllands-Postens rødmossede bladtegner var på vej ud af døren, da han fik beskeden. Han
skulle sammen med sin kone flyve til Paris på en ferie, som han havde fået i gave af
Jyllands-Posten efter 25 års tro tjeneste. Nu blev rejsen aflyst. Kurt Westergaard fik besked
på, at han og konen hurtigst muligt skulle pakke deres vigtigste ejendele. Derefter blev
ægteparret i al hemmelighed kørt væk fra det gråhvide rækkehus i Viby og indkvarteret i et
hemmeligt sommerhus ejet af PET.
I ægteparrets rækkehus installerede PET udstyr, der fik lyset til at tænde og slukke med
jævne mellemrum, så det så ud, som om tegneren var hjemme. Imens fortsatte
overvågningen af de to tunesere og Abu Hamza. Det kneb stadig med at skaffe beviser
tunge nok til at anholde og retsforfølge de tre mistænkte fra Aarhus. Et andet dilemma var,
at PET’s oplysninger ikke kun kom fra telefonaflytninger og hemmelige ransagninger. PET
havde også andre kilder. Og hvis tjenesten skulle føre en straffesag mod de tre mænd, ville
man blive tvunget til at fremlægge beviser i retten. Jakob Scharf mente, at det ville skade
PET’s arbejde i det ekstremistiske miljø i Aarhus, hvis man afslørede kilder og
arbejdsmetoder.
»Det kan være fristende at gå efter den hurtige og lette sejr, men det kan meget vel være, at
det er noget, du kommer til at fortryde på lidt længere sigt,« siger han.
Til PET’s held eksisterede der også en anden mulighed. Ifølge Udlændingeloven kunne
PET bede integrationsministeren om administrativt at udvise personer, som
efterretningstjenesten betragtede som en trussel mod statens sikkerhed. Administrative
udvisninger kunne kun tages i anvendelse over for personer, som ikke var danske
statsborgere, men til gengæld behøvede PET ikke at fremlægge beviser i retten.
»Vi var ikke sikre på, at vi havde styr på truslen, og det afgørende for os var at få afbrudt
det, de havde gang i. Men det var svært at se, hvilke efterforskningsskridt vi kunne tage
med henblik på anholdelse og straffesag, hvis vi ikke skulle afsløre, hvor vi havde vores

oplysninger fra. Derfor begyndte vi at se på, om vi i stedet kunne bruge reglerne om
administrative udvisninger,« fortæller Jakob Scharf.
»Vores analyse var, at danskmarokkaneren ikke var den udførende kraft. Vi kendte ham,
og han var en central person i det militant-islamistiske miljø, men det var ikke ham, der
skulle slå Kurt Westergaard ihjel. Så vi var primært optaget af at få de to tunesere sat ud af
spillet og få afværget den konkrete trussel. Derfor besluttede vi at foretage anholdelser.«
***
Tirsdag 12. februar 2008 blev de to tunesere og Abu Hamza anholdt i nattens mulm og
mørke.
»PET har i nat klokken 4.30 gennemført en politioperation i Aarhus-området i samarbejde
med Østjyllands Politi. Formålet med indsatsen har været at forhindre et terrorrelateret
drab på en af tegnerne bag de Muhammed-tegninger, som Jyllands-Posten offentliggjorde
30. september 2005,« stod der i en udtalelse fra Jakob Scharf.
Pressemeddelelsen tikkede ind på nyhedsredaktionerne i de tidlige morgentimer, og de få
journalister, som var mødt på arbejde, fik pludselig travlt. Det var ikke nyt for mange
danskere, at der fandtes muslimer, som var sure over Jyllands-Postens tegninger af
profeten Muhammed. De fleste havde billederne af demonstrationer og
ambassadeafbrændinger i muslimske lande i frisk erindring. Men hele affæren lå to år
tilbage i tiden, og der havde ikke tidligere været eksempler på, at folk i Danmark ligefrem
ville dræbe en af tegnerne.
»Sagen viser desværre, at der også i Danmark er grupper af ekstremister, som ikke
anerkender og respekterer de grundprincipper, det danske folkestyre bygger på,« udtalte
Venstres statsminister Anders Fogh Rasmussen.
I pressemeddelelsen skrev PET, at efterretningstjenesten havde grebet ind i en »meget
tidlig fase« for at forhindre et drab: »Nattens indsats skal således først og fremmest ses
som en præventiv foranstaltning, hvor målet er at forhindre en lovovertrædelse i at blive
begået,« udtalte Jakob Scharf.
Før pressemeddelelsen blev sendt ud, var hvert et ord blevet vejet på en guldvægt. Selvom
Jakob Scharf følte sig overbevist om, at man med nattens anholdelser havde forhindret et

drab på Kurt Westergaard, så var alle i PET klar over, at man formentlig aldrig ville kunne
fortælle offentligheden, hvad PET byggede den overbevisning på.
Dertil var oplysningerne alt for følsomme.
PET var på forhånd klar over, at Abu Hamza som dansk statsborger ikke kunne udvises.
Håbet var, at der under ransagningerne ville dukke beviser op, så man kunne indlede en
straffesag mod ham. Men det skete ikke, og efter nogle timers afhøring blev han løsladt.
»Vi vidste godt, at der ikke engang var fifty-fifty chance for det, men vi kunne have været
heldige at finde noget, der kunne holde til en straffesag. Det var bestemt ikke noget, vi var
overbeviste om, fordi han var så sikkerhedsbevidst. Men det var vores vurdering, at vi
trods alt med anholdelsen havde markeret over for ham, at vi havde kig på ham, og at vi
dermed også havde gjort det lidt vanskeligere for ham at operere i det ekstremistiske
miljø,« siger Jakob Scharf.
I pressemeddelelsen stod der, at danskmarokkaneren ville blive løsladt, men at han fortsat
ville »være genstand for PET’s interesse«. Det var ikke løgn.
De kommende år dukkede Abu Hamza igen og igen op i PET’s operationer.
Men her i februar 2008 blev han løsladt efter et par timer, og så glemte medierne hurtigt
alt om ham. Journalisterne kastede sig i stedet over historien om de to tunesere, som var
blevet administrativt udvist og skulle sidde varetægtsfængslet, indtil de kunne sendes ud af
landet: De var ikke blevet afhørt af politiet. De havde ikke været stillet for en dommer. De
anede ikke, hvad de præcist var mistænkt for. Kunne man virkelig udvise folk på det
grundlag?
I virkeligheden var det slet ikke nyt, at udenlandske statsborgere kunne blive
administrativt udvist af Danmark. Muligheden var blevet ført ind i landets love i 2002 i
forbindelse med »Terrorpakke 1«, hvor Folketinget tilføjede to paragraffer til
Udlændingeloven. Lovændringen betød, at integrationsministeren efter indstilling fra
justitsministeren kunne udvise en udlænding, hvis vedkommende blev betragtet som en
fare for statens sikkerhed.
De to tunesere var endda ikke de første, reglerne blev taget i anvendelse overfor. Hidtil var
det bare sket i det skjulte.

Dansktyrkeren Abdulkadir Cesur, som i 2005 var blevet anholdt i Sarajevo i forbindelse
med Glostrupsagen, var blevet administrativt udvist af Danmark, mens han afsonede sin
straf i et bosnisk fængsel.
Derudover havde PET primært brugt administrative udvisninger for at ramme personer fra
Brandbergen-netværket, fortæller Jakob Scharf. Den svenske topterrorist Mohamed
Moumou og de tre irakiske mænd fra Danmark, som havde hjulpet ham med at rejse til
Irak, og som desuden var mistænkt for at sende selvmordsterrorister til al-Qaeda i Irak,
var alle blevet administrativt udvist af Danmark. Og nu var så tuneserne med forbindelser
til Abu Hamza, som PET betragtede som en ledende skikkelse i Brandbergennetværket,
blevet udvist.
Jakob Scharf siger, at PET i hans tid benyttede reglerne om administrative udvisninger i
færre end ti tilfælde, inklusive Tunesersagen. Indtil tuneserne blev udvist, havde det bare
ikke skabt så meget debat i Danmark. Jakob Scharf mener, det skyldes, at PET i tidligere
sager havde anvendt metoden over for personer, der ikke befandt sig i Danmark, da de blev
administrativt udvist. Dagbladet Politiken havde en måned før anholdelserne i
Tunesersagen afsløret, at mindst to personer fra Danmark var blevet administrativt udvist,
men generelt hørte medierne ikke om det, når det skete.
Jakob Scharf fortæller, at han forud for anholdelserne i Tunesersagen havde drøftet med
Justitsministeriet, om man overhovedet skulle fortælle offentligheden om operationen. For
både PET og Justitsministeriet var det til at forudse, at anholdelserne ville skabe offentlig
debat om reglerne for administrative udvisninger.
»Men vi besluttede hurtigt, at der skulle udsendes en pressemeddelelse om anholdelserne.
Man kan ikke bare gå ud i Aarhus og anholde tre personer og gennemføre ransagninger på
en række adresser, uden at der er nogen, der undrer sig over, hvad der foregår. Så det var
simpelthen ikke en mulighed at forsøge at foretage de administrative udvisninger i
hemmelighed,« siger Jakob Scharf.
Anholdelserne skabte som ventet debat. Stribevis af jurister kritiserede reglerne om
administrative udvisninger for at være en retssikkerhedsmæssig glidebane.
»Når man først har fået en ret, f.eks. permanent opholdstilladelse, så har man den ret, og
den kan ikke tages fra én uden domstolskontrol, fordi domstolene efter grundloven skal

kunne undersøge, om myndighederne holder sig inden for lovgivningens rammer,« udtalte
professor ved Københavns Universitet Ole Espersen, som var tidligere socialdemokratisk
justitsminister.
Mange andre jurister var enige med ham.
Selv Venstres Birthe Rønn Hornbech – der som integrationsminister formelt havde truffet
beslutning om at udvise de to tunesere efter Udlændingeloven – fortalte offentligt, at hun
ikke brød sig om de regler, hun nu var ansvarlig for at administrere.
»Jeg var ikke særligt begejstret for udvisningsbestemmelsen i 2002 [da den blev vedtaget,
forf.], og jeg er ikke blevet mere begejstret siden. Jeg har jo ikke ændret mening om
retssikkerheden, bare fordi jeg er blevet minister, og derfor lytter jeg til debatten. Det er en
god ting, at der er seriøse jurister, der drøfter spørgsmålet,« sagde ministeren.
***
Alt imens debatten rasede, sad de to tunesere fortsat varetægtsfængslet og ventede på at
blive sendt ud af landet.
Den 25-årige tuneser blev løsladt, da han efter nogle måneder frivilligt valgte at forlade
Danmark for at bosætte sig i et andet land. Den 36-årige tuneser nægtede derimod at
forlade landet. Han blev først løsladt i efteråret 2008, da Flygtningenævnet afgjorde, at
Danmark ikke kunne tvangsudsende ham til Tunesien. Et par måneder senere fik han
Højesterets ord for, at det var ulovligt, at han havde været frihedsberøvet i syv måneder.
Der var grundlag for at betragte den udrejste 25-årige tuneser som en fare for rigets
sikkerhed, konkluderede Højesteret, men landets højeste retsinstans mente ikke, at PET
havde fremlagt tilstrækkeligt bevismateriale til at frihedsberøve den 36-årige tuneser så
længe.
Men Højesterets afgørelse handlede kun om lovligheden af frihedsberøvelsen, ikke om
selve anklagerne om, at han havde planlagt et attentat mod Kurt Westergaard. Tuneseren
stod stadig til udvisning, og han kom derfor på såkaldt tålt ophold i Danmark.
Blot få uger efter hans løsladelse kom BT på gaden med en rigtig kioskbasker. Avisen
kunne afsløre, at tuneseren, selvom han var på tålt ophold og egentlig skulle bo i et
asylcenter, ofte var hjemme hos sin familie i Aarhus, kun få kilometer fra Kurt
Westergaard, som han ifølge PET havde planlagt at slå ihjel.

Politikerne stod i kø med fordømmende ord, og i løbet af rekordtid skruede
Integrationsministeriet et nyt lovforslag sammen. Et smalt borgerligt flertal i Folketinget
vedtog »Tuneserloven«, der forringede vilkårene for folk på tålt ophold. Nu skulle den 36årige tuneser bo i Sandholmlejren, hvor han havde daglig meldepligt.
Tuneseren lagde derefter sag an mod Integrationsministeriet for at få sin opholdstilladelse
tilbage. Det betød, at der alligevel kom en retssag. Det var ganske vist ikke en straffesag,
men nu blev PET alligevel tvunget til at fremlægge en del af bevismaterialet mod
tuneseren, fordi tjenesten skulle overbevise dommerne om, at der var grundlag for at
betragte manden som en trussel mod statens sikkerhed.
I det bevismateriale, PET fremlagde i Østre Landsret, var det mest bemærkelsesværdige de
telefonsamtaler, som var optaget i sommeren 2007. I samtalerne talte den 25-årige, nu
udviste tuneser med en mand, som ingen uden for PET tidligere havde hørt om i
forbindelse med sagen. På optagelserne kunne man høre de to mænd tale om købet af en
pistol med lyddæmper, ligesom de nævnte den ældre tuneser, som havde sagsøgt
Integrationsministeriet.
PET fremlagde telefonaflytningerne for at bevise, at den ældste af tuneserne også måtte
have kendt til planerne om at anskaffe en pistol – og dermed til drabsplanerne mod Kurt Westergaard. Den nu 37-årige tuneser og hans advokat, Tyge Trier, hæftede sig dog mest
ved, hvorfor den hidtil ukendte mand – som i øvrigt også var tuneser – aldrig var blevet
anholdt, hvis han havde været involveret i indkøbet af en lyddæmpet pistol.
»Det er mere end to år efter sagens begyndelse, og det giver jo anledning til at spørge,
hvilken rolle den tredje tuneser har haft i sagen. Kan han have haft et samarbejde med
PET, eller hvad er forklaringen?« spurgte Tyge Trier.
Den 37-årige tuneser sagde selv i retten, at han var 100 procent sikker på, at den tredje og
hidtil hemmeligholdte tuneser havde været PET’s hemmelige kilde i miljøet i Aarhus.
Ekstra Bladet afslørede efterfølgende, at den hidtil ukendte tredjemand tidligere var idømt
en lang fængselsstraf for narkokriminalitet i sit hjemland. Det burde betyde, at han ikke
kunne få statsborgerskab i Danmark. Men hvor den 25-årige tuneser frivilligt havde forladt
Danmark for at blive løsladt, og hans ældre landsmand var kommet på tålt ophold i

Sandholmlejren og kæmpede for at få lov til at blive i landet, havde den mystiske
tredjemand i december 2008 fået tilkendt dansk statsborgerskab.
Fra flere sider blev PET anklaget for at have foræret »narkogangsteren«, som Ekstra
Bladet kaldte ham, et statsborgerskab som tak for oplysningerne som hemmelig kilde i
Tunesersagen. Integrationsminister Birthe Rønn Hornbech blev kaldt i lukket samråd for
at svare på, om PET havde haft en mand undercover i miljøet, men det blev aldrig opklaret
over for offentligheden.
Heller ikke nu, snart ti år senere, vil Jakob Scharf forholde sig til, om den tredje tuneser
var PET’s hemmelige kilde i Tunesersagen.
»Kildearbejdet er nok det allervigtigste for PET, og derfor kan PET aldrig udtale sig om,
hvem der arbejder eller ikke arbejder for tjenesten. Andre kan vælge at drage konklusioner,
og nogle gange kan der være spekulationer, der rammer rigtigt, men PET må og kan aldrig
forholde sig til det,« siger han.
Der har dog tidligere været et eksempel, hvor PET selv afslørede en kilde. Det var i
Vollsmosesagen, hvor en gruppe mænd fra Odense i 2006 blev anholdt og senere dømt for
at fremstille sprængstof til et terrorangreb. En stor del af sagen byggede på oplysninger fra
en civilagent, som havde infiltreret terrorcellen. Under retssagen stod han frem og afgav
vidneforklaring, men det betød også, at han derefter var ubrugelig som kilde og siden har
levet i et vidnebeskyttelsesprogram.
Jakob Scharf vil ikke forholde sig til, om PET havde en civilagent i Aarhus, men på det
generelle plan erkender han, at Vollsmosesagen er et eksempel på, at der skal meget til, før
PET vælger at afsløre meddelere i de ekstreme miljøer.
»I Vollsmosesagen stod kilden frem og afgav forklaring i retten, og det havde stor
betydning for straffesagen. Men når en kilde står frem, betyder det også, at man brænder
vedkommende af og ikke fremadrettet har den samme kildedækning i miljøet. Derfor skal
man altid overveje, om det er prisen værd, hvis man gør det,« siger Jakob Scharf.
Fordi Jakob Scharf hverken vil be- eller afkræfte, om den mystiske tuneser var hemmelig
kilde for PET i Tunesersagen, vil han heller ikke forholde sig til anklagerne om, at den
pågældende blev belønnet med et statsborgerskab for sine oplysninger til PET. Jakob

Scharf lægger dog ikke skjul på, at PET generelt godt kan hjælpe kilder. Også i forhold til
andre myndigheder.
»PET kan ikke love noget, som vil være ulovligt. Man kan ikke love kilder at holde hånden
over dem, hvis de begår strafbare forhold. Men man kan hjælpe dem inden for lovens
rammer. Det er klart, at netop spørgsmålet omkring opholdstilladelse er noget, der dukker
op i nogle af de her sager. Og PET kan godt hjælpe kilder med at få lidt fastere grund under
fødderne i Danmark. Man kan ikke sørge for, at en kilde får opholdstilladelse, hvis der ikke
er grundlag for det efter loven. Men PET kan godt lægge et godt ord ind for personer, der
arbejder som kilder – ved måske at tale i fortrolighed med udlændingemyndighederne og
forklare, at det her er en person, som udfører en vigtig opgave for Danmark,« siger han.
Rygterne om, at PET havde haft en kilde i ekstremistiske kredse i Aarhus, var allerede
opstået på dagen for anholdelserne, tirsdag 12. februar 2008. I det islamistiske miljø var
der folk, som gættede på, at det måtte være Abu Hamza, der var gået til myndighederne for
at sladre.
Hvorfor skulle han ellers være blevet løsladt efter få timer, mens de to tunesere forblev
varetægtsfængslet?
De rygter nåede også PET, og selvom tjenesten betragtede Abu Hamza som en helt central
person i det ekstremistiske miljø i Aarhus, var man nødt til at undersøge, om rygterne
kunne udgøre en trussel mod Abu Hamza. Kunne nogen finde på at hævne sig på grundlag
af formodningen om, at han havde arbejdet for PET?
Internt i islamistiske miljøer er det meget skidt at komme under mistanke for at være
meddeler for PET. Jakob Scharf understreger dog, at PET i hans tid aldrig var med til at
sprede rygter om, at folk i de ekstremistiske miljøer arbejdede for efterretningstjenesten,
for på den måde at få dem sat ud af spillet.
»Det værste, vi ville kunne gøre, var at lade det sive, at en bestemt person var kilde for
PET. Så ville den pågældende være færdig som popsanger i miljøet. Men det gør man ikke,
både fordi PET er en offentlig myndighed, som skal opføre sig ordentligt, men også fordi
man ikke kan være sikker på, at man har styr på sikkerheden, hvis man gør det. Hvis man
er med til at sprede sådan et rygte, risikerer man, at der er andre i miljøet, som vil slå
personen ihjel,« siger han.

Abu Hamza var dog kun under mistanke i det islamistiske miljø i kort tid. Efter
anholdelserne i Tunesersagen opstod der interne stridigheder i moskeen på Grimhøjvej, og
en udbrydermoske blev stiftet, så der nu var to moskeer på den lille vej i industrikvarteret
uden for Gellerupparken.
I den nye moske blev Abu Hamza imam.
***
I Østre Landsret var telefonaflytningerne med den mystiske tredjemand ikke nok til at
overbevise dommerne om, at den 37-årige tuneser var til fare for rigets sikkerhed. Og
heller ikke Højesteret mente, at PET havde ført tilstrækkeligt bevis for, at tuneseren skulle
udvises. Han fik derfor sin opholdstilladelse tilbage.
I det hele taget formede Tunesersagens tur gennem retssystemet sig som en lang række af
nederlag for PET. På ét punkt fik tjenesten dog medhold: PET havde hele tiden
argumenteret for, at drabsplanerne mod Kurt Westergaard var et terrorforsøg, selvom de
kun rettede sig mod én enkelt person. Det var Højesteret enig i.
»Muhammed-tegningerne og debatten om dem har affødt reaktioner verden over,
herunder på danske statslige institutioner. Højesteret finder, at drab på en person for at
have tegnet en af disse tegninger må anses for et forsøg på at skræmme befolkningen,
begrænse ytringsfriheden og hindre den offentlige debat. På denne baggrund kan en
person, der planlægger et sådant drab, med rette anses for en fare for statens sikkerhed,«
konkluderede Højesteret.
Den kendelse skulle få betydning i sager de kommende år.
Tunesersagen fik desuden den konsekvens, at reglerne for administrative udvisninger blev
ændret. Der blev indført et system, så lovligheden af en administrativ udvisning i dag skal
afprøves ved en retssag, som er delt op i henholdsvis en åben og en lukket del. I den åbne
del skal PET fremlægge så mange beviser, at den udviste og hans forsvarer har mulighed
for at forsvare sig imod anklagerne. I den lukkede del er der særligt udpegede
forsvarsadvokater. Her kan PET fremlægge informationer, som tjenesten ikke vil have
frem i offentligheden.
Jakob Scharf siger, at han godt kan forstå alle de jurister, som kritiserede reglerne om
administrative udvisninger i kølvandet på Tunesersagen. Han var selv chef, mens reglerne

blev anvendt, men han er enig med kritikkerne i, at det var en sejr for retssikkerheden, da
lovgivningen blev ændret, så administrative udvisninger nu skal udsættes for en vis form
for domstolskontrol.
»Det var fornuftigt, at reglerne blev ændret. Det betyder, at PET stadig har mulighed for at
bede om administrative udvisninger, men at det kræver, at PET fremlægger så mange
oplysninger om den pågældende udlænding, at vedkommende kan se, hvad det er, han
eller hun bebrejdes, og ud fra det kan varetage sine egne interesser,« siger Jakob Scharf.
Lovændringen betød dog, at det for PET blev mindre attraktivt at gå efter administrative
udvisninger som et alternativ til straffesager. Under de nye regler skal PET nemlig
fremlægge beviser i et sådant omfang, at forskellen fra bevisbyrden i en straffesag ikke er
voldsomt stor. Desuden mener Jakob Scharf, at det er meningsløst at udvise
terrormistænkte, hvis de alligevel ender med at komme på tålt ophold i Danmark.
»Det kan godt være, at man kan få en person administrativt udvist, men det betyder jo
ikke, at personen også bliver tvangsudsendt af landet. Vi oplevede, at folk kom på tålt
ophold, og det betød bare, at vi stadigvæk skulle holde øje med dem, mens de nu var klar
over, at der blev holdt øje med dem. Det er ikke en effektiv måde at håndtere
sikkerhedsmæssige trusler på. Derfor gjorde erfaringerne fra Tunesersagen os mere
tilbageholdende med overhovedet at bruge administrative udvisninger. I min tid i PET var
det ikke et middel, vi brugte efter Tunesersagen,« siger Jakob Scharf.
Det skulle dog snart vise sig, at det ikke var ændringerne i reglerne om administrative
udvisninger, som fik de største konsekvenser for PET’s arbejde de kommende år.
Følgevirkningerne af anholdelserne i Tunesersagen var langt mere alvorlige.
***
PET havde forudset, at anholdelserne i Aarhus i februar 2008 ville blive en stor historie i
danske medier. På det tidspunkt var det stadig uhørt, at der kunne være folk, som ville
dræbe en dansk bladtegner på grund af en tegning. Men hverken Jakob Scharf eller resten
af PET’s ledelse havde forudset, hvordan danske medier ville reagere.
På dagen for anholdelserne blev Kurt Westergaards tegning af Profeten med en bombe i
turbanen vist i alle nyhedsudsendelser i TV, og næste dag blev den ikoniske tegning
genoptrykt i alle større danske aviser. Det var ligegyldigt, om man åbnede Jyllands-Posten,

Berlingske, Politiken, Information eller Ekstra Bladet. Tegningen var overalt. Nogle medier
genoptrykte tegningen for at vise sympati og solidaritet med Jyllands-Posten. Andre
medier argumenterede for, at de ikke brød sig om tegningen, men blot genoptrykte den
som almindelig nyhedsdokumentation.
Over hele verden sad der militante islamister, som var ligeglade med nuancerne i den
danske debat. De blev vrede over genoptrykningen.
Da Jyllands-Posten i 2005 publicerede de 12 tegninger af profeten, havde al-Qaeda også
forholdt sig til tegningerne, men det var ikke en sag, som optog terrorgruppen meget. Nu
kunne PET se, at al-Qaeda og andre islamistiske terrorgrupper reagerede langt
voldsommere på genoptrykningen godt to et halvt år senere.
»I dag har vi jo langt flere erfaringer med Muhammed-tegningerne. Dengang havde vi ikke
forudset, at en genoptrykning af tegningerne ville ændre så meget. Men det gjorde det. Vi
kunne se, at al-Qaeda reagerede helt anderledes på genoptrykningen end på den
oprindelige publicering af tegningerne,« siger Jakob Scharf.
Efter en måned truede al-Qaedas øverste leder Osama bin Laden i en fem minutter lang
tale hele Europa med repressalier på grund af tegningerne.
Bin Laden nævnte ikke direkte Danmark, men det var tydeligt, at han betragtede det som
en skærpende omstændighed, at medierne i Danmark havde genoptrykt de fornærmende
tegninger trods tidligere advarsler fra al-Qaeda.
»Min tale er til jer og handler om de krænkende tegninger og den skødesløshed, I har vist,
selv da der var en mulighed for at sikre, at de ikke blev genoptrykt,« indledte verdens mest
frygtede terrorist.
Osama Bin Laden tordnede mod Vestens krigsførelse i den muslimske verden og anklagede
sine fjender for bevidst at bombe kvinder og børn. Ifølge bin Laden var genoptrykningen af
tegningerne dog en langt større synd.
»Skønt tragedien ved jeres drab på vores kvinder og børn er meget stor, så blegnede den,
da I overgik jer selv i vantro og satte jer over krigens skik og brug og gik til den yderlighed
at trykke disse krænkende tegninger. Dette er en større og meget mere alvorlig tragedie, og
prisen for det vil blive så meget mere alvorlig.«

Osama bin Ladens opfordringer var ikke tomme trusler. Hvis man skal stole på PET’s
vurdering, så fik genoptrykningen af tegningerne langt større betydning for terrortruslen
mod Danmark, end den oprindelige publicering havde haft.
Jakob Scharf mener, at årsagen er, at genoptrykningen kom på et tidspunkt, hvor al-Qaeda
kunne bruge det.
I 2008 var al-Qaeda under pres flere steder i verden, ikke mindst i Irak, og terrorgruppens
ledelse så med det samme, at tegningesagen var en god sag. »Det er ikke, fordi al-Qaeda på
noget tidspunkt havde haft en bred folkelig opbakning i muslimske lande, men gruppen
havde simpelthen større og større problemer med at få folk til at forstå, hvad det egentlig
var for en kamp, al-Qaeda kæmpede, især i Irak. Langt de fleste, der blev dræbt ved alQaedas terroraktioner i Irak, var jo muslimer,« forklarer Jakob Scharf.
»I forbindelse med den oprindelige Muhammed-sag havde al-Qaeda set, at der havde
været en stærk folkelig reaktion i mange muslimske lande. Da genoptrykningen kom,
samlede al-Qaeda meget hurtigt sagen op og brugte den som en symbolsk sag. Det betød,
at al-Qaedas propaganda lige pludselig var fyldt med konkrete henvisninger til Danmark
og tegningesagen. Det var et budskab, der gik ud til militant-islamistiske miljøer overalt i
verden. At Danmark nu for alvor var et legitimt mål for terror.«
PET begyndte at føre statistik over antallet af trusler og operationer. I sidste halvår af 2007
– før genoptrykningen af tegningerne – havde PET registreret 7 trusler mod Danmark fra
udlandet. I første kvartal af 2008 blev der registreret 22 trusler, i andet kvartal 50 og i
tredje kvartal 17. Da PET gjorde foreløbig status i slutningen af november 2008, kunne
tjenesten konstatere, at der allerede på det tidspunkt var registreret 96 konkrete trusler
mod Danmark det år, heraf kom cirka en fjerdedel fra udlandet. Der var både tale om
trusler mod mål i Danmark og danske interesser i udlandet.
Langt størstedelen af truslerne fra udlandet kom fra Pakistan, Afghanistan og lande i Østog Vestafrika.
Det var ikke alle truslerne, der udviklede sig til noget reelt, men det var heller ikke sådan,
at et registreret tilfælde blot kunne dække over, at en tilfældig islamist havde skrevet noget
grimt om Danmark på internettet, siger Jakob Scharf.

I 2008 gennemførte PET omkring 30 forskellige antiterroroperationer, hvor det efter
PET’s opfattelse lykkedes at bremse en voldelig handling. Offentligheden hørte om
Tunesersagen, fordi operationen førte til anholdelser. Men Jakob Scharf fortæller, at flere
andre operationer også var alvorlige.
»Vi taler om meget alvorlige trusler med konkrete planer og konkrete mistænkte. Det var
både personer her i landet og personer i udlandet, og der var både planer mod mål i
udlandet og her i Danmark,« siger han.
Jakob Scharf fortæller, at der skal en del til, før PET indleder en egentlig operation på
baggrund af en trussel.
»Det er en del af det almindelige efterretningsarbejde at holde øje med miljøer og
grupperinger, som kan udgøre en trussel, men det er ikke operationer. Man indleder først
en egentlig operation, hvis man får konkrete oplysninger om, at nogen eksempelvis vil slå
Kurt Westergaard ihjel eller angribe en dansk ambassade. Så indleder man en operation,
der kommer et operationsnavn, og man sammensætter et hold af efterretningsfolk,
analytikere og jurister. Når man taler om en operation, taler man om en konkret trussel,
der er identificeret, og målrettet efterforskning med aflytninger, ransagninger, aktivering
af kilder, kontakt med udenlandske samarbejdspartnere og andre tiltag.«

Kapitel 3: Slyngelstater
»Efter mit møde med den excentriske sikkerhedschef, som viste mig sine
kvælerslanger, gav han mig en lille pakke og sagde, at det bare var en
personlig ting til mig. Da jeg så kom hjem på kontoret og pakkede gaven
ud, så var det gudhjælpemig et Rolex-ur. Jeg tænkte: »Åh, nej, det er
simpelthen bare den værste gave, man overhovedet kan forestille sig«
I et hjørne på kontoret stod en stor militærraket.
Jakob Scharf studsede over den særprægede kontorudsmykning på vej ind til sit møde med
chefen for efterretningstjenesten i en af golfstaterne. Hans eget kontor i Søborg var kun
udstyret med støvede bøger og en opslagstavle med karikaturtegninger af ham selv, sakset
fra danske aviser.

Jakob Scharf var rejst til olielandet på Den Arabiske Halvø for at forsøge at etablere et
samarbejde med efterretningstjenesten. Efter genoptrykningen af Muhammedtegningerne i begyndelsen af 2008 var det begyndt at strømme ind med trusler rettet mod
Danmark og danske mål i udlandet. Militante islamister havde for alvor fået øjnene op for
Danmark, og Jakob Scharf ville sikre sig, at myndighederne i golfstaten var opmærksomme
på trusler mod danske interesser i landet.
Jakob Scharf gik i gang med at præsentere sit forehavende, men midt under mødet afbrød
sikkerhedschefen pludselig samtalen. Han ville vise sin danske kollega noget i et baglokale.
»Så tog han mig med ud bagved, hvor han havde han en række terrarier fyldt med store
kvælerslanger. Der kom en tjener ind med et par levende mus, som han begyndte at fodre
slangerne med. Det skulle jeg se på, og det var ikke nogen stor oplevelse. De her mus blev
kastet ned til slangerne, uden at der skete noget, og jeg tænkte bare: ’Gudskelov.’ Men lige
pludselig reagerede kvælerslangerne, så det var lidt en speciel oplevelse. Jeg ved ikke
rigtig, om formålet var at ryste mig lidt, eller om han bare syntes, det var sådan noget, man
gjorde med gode venner; at fodre slanger,« fortæller Jakob Scharf.
Mødet med den excentriske sikkerhedschef var blot et ud af mange møder med
udenlandske efterretningschefer i perioden efter genoptrykningen af Muhammedtegningerne. Fra foråret 2008 og mange måneder frem var Jakob Scharf nærmest på
konstant rundrejse i Nordafrika, Mellemøsten og på Den Arabiske Halvø.
Historisk har PET primært samarbejdet med efterretningstjenesterne i det øvrige
Skandinavien, Storbritannien og USA. Men efter genoptrykningen af
Muhammedtegningerne mente Jakob Scharf ikke, at det var nok at forlade sig på de gamle
samarbejdsforhold.
»Efter genoptrykningen kunne vi se, at der blev et større og større fokus på danske mål i
udlandet, især i de lande, hvor al-Qaeda og andre militante islamistiske grupper opererede.
Derfor var vi optagede af, om man i de lande havde tilstrækkeligt fokus på det nye
trusselsbillede mod Danmark. Det betød, at vi i løbet af 2008 for alvor begyndte at sætte
skub i udviklingen af vores samarbejde med efterretnings- og sikkerhedstjenester i en
række lande, som vi ikke havde haft et meget tæt samarbejde med tidligere,« siger han.

Den nye strategi var dog ikke uproblematisk. En række af de lande, PET gerne ville
samarbejde mere med, har et problematisk forhold til menneskerettigheder og
retssikkerhed.
Jakob Scharf var godt klar over, at det kunne skabe debat i Danmark, hvis PET begyndte at
samarbejde med de lande. Det gjaldt for eksempel Pakistan, som var et af de første nye
lande på PET’s ønskeliste over samarbejdspartnere. Glasvejsagen havde demonstreret, at
der i Pakistan var militante islamister, som havde fokus på Danmark. Derfor ville PET
gerne etablere et samarbejde med den berygtede og magtfulde pakistanske
efterretningstjeneste Inter-Services Intelligence, ISI.
»I efterretningsverdenen fungerer det ikke sådan, at man bare griber røret og ringer til
sikkerhedstjenesten i et andet land for at høre, om de ikke kunne tænke sig at samarbejde.
Efterretningsarbejde er i høj grad baseret på personlige relationer og en vurdering af, om
man kan have tillid til hinanden. Derfor er man nødt til at etablere kontakt på højeste
niveau i det pågældende lands tjeneste, før der kan blive givet grønt lys til et samarbejde
med PET. Det betød, at jeg som regel var nødt til selv at tage det første møde med chefen
for det pågældende lands efterretningstjeneste, når vi skulle etablere et nyt samarbejde,«
fortæller Jakob Scharf.
Han rejste derfor også selv med til Pakistans hovedstad, Islamabad, for at mødes med
ledelsen i ISI. Den pakistanske tjeneste havde sørget for omfattende
sikkerhedsforanstaltninger, og den danske delegation var eskorteret af bevæbnede vagter
på vej til mødet.
Pakistan er et af de lande, hvor Jyllands-Postens tegninger i sin tid skabte mest vrede, og
Jakob Scharf fandt hurtigt ud af, at utilfredsheden med Danmark endnu ikke var gået i
glemmebogen. Heller ikke hos medarbejderne i efterretningstjenesten.
»Da vi mødtes med ledelsen i ISI, begyndte mødet simpelthen med, at jeg blev skældt
huden fuld. I en halv time fik jeg ikke sagt et ord, fordi de skældte mig ud, skældte
Danmark ud og fortalte, hvor forfærdelige tegningerne var, og hvor uforståelig
håndteringen af tegningesagen var. Jeg sad simpelthen og tænkte: ’Det her bliver et meget
kort møde. Vi kan lige så godt begynde at kigge på, hvornår det første fly går hjem fra
Islamabad.’ Men efter en halv times tid sagde de: ’Okay, nu har vi fortalt, hvad vi mener

om den tegningesag, så nu behøver vi ikke tale mere om den.’ Nu kunne vi i stedet tale om,
hvordan vi så kunne finde ud af at samarbejde,« fortæller Jakob Scharf.
»Jeg havde den samme oplevelse i flere andre muslimske lande. Indledningsvis fik man en
ordentlig omgang pulver for tegningerne, genoptrykningen af dem og Danmarks
håndtering af tegningesagen. Men når de havde haft mulighed for at skælde ud, blev det
lagt til side, og så var det et spørgsmål om, hvordan man kunne samarbejde, fordi der trods
uenighederne var en fælles interesse i at bekæmpe terrorisme.«
Jakob Scharf var på tjenesterejser i det meste af Mellemøsten og i stort set samtlige
arabiske lande og lande i det nordlige Afrika. Han sad ansigt til ansigt med Muammar
Gadaffis sikkerhedschef i Libyen, hvor man måtte ryge overalt i efterretningstjenestens
lokaler – noget, Jakob Scharf misundeligt bed mærke i med tanke på, at han selv var nødt
til at ryge i smug ud af et vindue på sit chefkontor i Søborg – og han opdagede, at
efterretningschefer generelt har en noget anden status i den arabiske verden end i
Danmark.
»I de arabiske lande blev vi typisk indkvarteret helt overdådigt,« fortæller Jakob Scharf om
ophold på femstjernede hoteller med private vagter og en butler, som ventede foran
værelset.
»Jeg tør jo næsten ikke at fortælle om det,« siger han med henvisning til, at det blandt
andet var historier om dyre hotelophold, som flere år senere var startskuddet til den
proces, som endte med at koste ham jobbet som PET-chef.
»Men det ikke var noget, jeg havde indflydelse på. Det var tjenesten i det pågældende land,
der betalte og valgte, hvor man skulle indkvarteres, og i de lande er der et helt andet
sikkerheds-setup omkring en udenlandsk efterretningschef. Du har livvagter foran dit
hotelværelse, og du kører rundt i pansrede biler med bevæbnede vagter. Det skal man lige
vænne sig til, for det er ikke ligefrem det sikkerhedsopbud, vi har omkring
efterretningschefer herhjemme. Og hver gang tænkte jeg, at jeg ikke håbede, at de
pågældende landes efterretningschefer alt for hurtigt kom på genbesøg i Danmark, for
hverken indkvarteringsforholdene eller sikkerhedsforholdene ville være noget, vi ville
kunne gengælde i Danmark.«

En anden konkret udfordring var forskellene mellem danske og arabiske traditioner og
kultur.
Under et besøg i Saudi-Arabien havde Jakob Scharf taget PET’s juridiske chef, Lykke
Sørensen, med, men det viste sig ikke at være uproblematisk i det konservative og
mandsdominerede samfund. PET havde før afrejsen bekostet en abaya, en traditionel sort
klædedragt, så Lykke Sørensen var tækkeligt tildækket under besøget.
»Hun var ikke glad, for hun kunne ikke gå så hurtigt i den dragt og kom hele tiden til at gå
lidt bag ved os andre. Saudierne talte stort set heller ikke til hende på noget tidspunkt. På
hotellet kunne Lykke og jeg heller ikke spise sammen, når vi var færdige med det officielle
program. Hun skulle sidde i familieafdelingen, og der havde jeg ikke lov til at komme ind,«
beretter Jakob Scharf.
På andre punkter var de saudiarabiske værter dog enormt gæstfri og generøse. Det kom til
udtryk, da den danske delegation og de saudiarabiske værter skulle udveksle
høflighedsgaver, sådan som der er tradition for, når efterretningstjenester besøger
hinanden.
Den danske delegation havde medbragt lidt musselmalet porcelæn, et par designting fra
Georg Jensen og noget merchandise med PET’s logo på.
»Saudiaraberne takkede høfligt for gaverne og sagde, at de også havde noget til os. Så gik
dørene op til lokalet, og de kom ind med sådan nogle rulleborde, der var fyldt med den ene
guldopsats og glaskreation efter den anden. De kom kørende med det ene rullebord efter
det andet, og vi sad bare og tænkte: ’Hvad har de tænkt sig, hvordan skal vi nogensinde
komme hjem med alt det?’« husker Jakob Scharf.
»Vi følte selvfølgelig også lidt, at vores gaver falmede i forhold til deres. De viste os alle de
her fine gaver, og vi sagde høfligt, at det måske kunne blive lidt svært for os at fragte dem
hjem. Det skulle vi ikke tænke på, svarede de. Vi skulle bare kigge efter ekstra kufferter,
når vi landede i Københavns Lufthavn.«
Det holdt stik. Da Jakob Scharf og Lykke Sørensen næste dag landede i Københavns
Lufthavn, kørte der ekstra tasker og pakker med deres navne på ud på bagagebåndet. De
saudiarabiske guldopsatser blev efterfølgende udstillet i glasmontrer i PET’s hovedkvarter i
Søborg, hvor gaver fra udenlandske tjenester bliver placeret.

Det var ikke kun i Saudi-Arabien, at Jakob Scharf oplevede den særlige gæstfrihed i
muslimske lande. I et nordafrikansk land var han ude og spise med nogle lokale
efterretningsfolk, da han under middagen bemærkede, at de dadler, de fik serveret, smagte
godt.
»’Kan du godt lide de her dadler?’ spurgte de. ’Ja, jeg synes, de smager sindssygt godt,’
sagde jeg. Da vi så stod ude i lufthavnen næste dag, kom der pludselig sådan en kæmpestor
kasse med dadler, som vi skulle have med hjem. Og i perioden efter fik vi så en gang
imellem en ny ladning dadler sendt til Søborg,« fortæller han.
Noget lignende skete i Tyrkiet, da Jakob Scharf sad til bords med chefen for den tyrkiske
efterretningstjeneste. Til dessert fik selskabet serveret en tyrkisk is, som er lavet på
fåremælk og bliver produceret et særligt sted i bjergene.
»Isen smagte virkelig dejligt, og det sagde jeg til chefen for den tyrkiske tjeneste. ’Hvis du
godt kan lide isen, så skal du have noget mere af den,’ sagde han med det samme, og så
sendte han nogle folk af sted op i bjergene til den her by for at købe is. Vi fik en kæmpe
kasse med hjem, hvor de havde pakket isen ned med fryseelementer,« fortæller Jakob
Scharf.
Men da der ikke er meget James Bond over rejsevilkårene for en dansk PET-chef, fik
danskerne gaven konfiskeret på vej hjem til Danmark. Jakob Scharf og hans lille følge
rejste kun med håndbagage, og under mellemlandingen i Wien fik de mange liter is ikke
lov til at passere gennem sikkerhedskontrollen.
På andre tjenesterejser kom Jakob Scharf hjem med arabiske klædedragter og vandpiber i
bagagen, og hans rejsepartnere fra tjenesten måtte til sidst formane ham om at holde igen
med at vise sin begejstring for de lokale delikatesser, når PET var på besøg hos
udenlandske tjenester.
Danske embedsmænd må ikke modtage gaver, der er meget mere værd end et par gode
flasker rødvin. Fåreis, dadler og vandpiber var dog gaver af en værdi, man som dansk
embedsmand kunne forsvare at tage imod. Sådan var det ikke altid.
»Efter mit møde med den excentriske sikkerhedschef, som viste mig sine kvælerslanger,
gav han mig en lille pakke og sagde, at det bare var en personlig ting til mig. Da jeg så kom
hjem på kontoret og pakkede gaven ud, så var det gudhjælpemig et Rolex-ur. Jeg

tænkte: ’Åh, nej, det er simpelthen bare den værste gave, man overhovedet kan forestille
sig’,« fortæller Jakob Scharf.
»Jeg var klar over, at jeg ikke kunne beholde uret, men i en lang periode lå det inde i vores
administrationschefs pengeskab. Vi skulle lige finde ud af, hvordan i alverden man
håndterede det. Om man bare kunne lade så dyr en gave udstille i glasmontrerne i
Søborg.«
Jakob Scharf og den øvrige ledelse endte med at beslutte, at det var absurd at udstille et så
dyrt ur i en glasmontre, som de færreste borgere har adgang til at se. Rolex-uret blev i
stedet solgt på en politiauktion sammen med gamle cykler, hittegods og tyvekoster.
***
Det store problem i forhold til PET’s samarbejde med udenlandske tjenester handler dog
ikke om lokale skikke og dyre gaver. Det handler om grundlæggende retsprincipper. Kan
det overhovedet forsvares juridisk og moralsk for en dansk efterretningstjeneste at
samarbejde med udenlandske tjenester, som rutinemæssigt bruger tortur og på andre
måder krænker menneskerettighederne?
Lige fra han begyndte i PET, havde Jakob Scharf haft den holdning, at den danske
efterretningstjeneste var nødt til at åbne sig mere mod udlandet. 11. september 2007 – på
årsdagen for terrorangrebene mod USA og godt fire måneder efter sin tiltrædelse – havde
han holdt en tale på Københavns Universitet om den danske indsats mod terrorisme. I
talen kom han også ind på samarbejdet mellem PET og fremmede tjenester.
»Det er nødvendigt, at vi udbygger vores samarbejde med en række lande, som vi ikke
tidligere har haft et tæt samarbejde med, men som har en særlig betydning for indsatsen
mod terrorisme. Det gælder blandt andet – men ikke udelukkende – lande i Nordafrika og
Mellemøsten,« sagde han.
Det var kontroversielt, at PET havde planer om at udbygge samarbejdet i Nordafrika og
Mellemøsten, og Jakob Scharfs citater fandt hurtigt vej til medierne.
»PET vil samarbejde med torturstater om terror,« skrev Politiken på forsiden.
Amnesty International udtalte, at det i praksis ville være meget svært for PET at
samarbejde med slyngelstater uden at bryde FN’s torturkonvention. Den foreskriver, at et

land heller ikke indirekte må være årsag til tortur ved at videregive oplysninger om
mistænkte til andre landes myndigheder.
For Jakob Scharf var det ikke ubelejligt, at medierne opdagede, hvad han havde sagt i talen
på Københavns Universitet. Tværtimod. Arrangementet på universitet var åbent for alle og
enhver, og PET lagde selv talen ud på sin hjemmeside. Formålet var at starte det, som i
Jakob Scharfs øjne var en nødvendig offentlig debat.
»I PET havde vi brug for at få en debat om samarbejdet med andre lande, og vi var godt
klar over, at det kunne blive en svær diskussion. Et er, at du kan tage samtalen med en
regering eller med et parlamentarisk kontroludvalg, og du kan forklare dem om de
strategiske overvejelser. Men i forhold til medier og offentligheden var vi nødt til også at få
diskussionen, før vi pludselig stod med en konkret sag, hvor det viste sig, at vi havde
samarbejdet med eksempelvis den pakistanske efterretningstjeneste. Derfor holdt jeg den
tale på universitetet. Og derefter fik vi også en kæmpe debat om det at samarbejde med
torturstater. Det var en debat, som gik i alle mulige retninger, men som endte med, at de
fleste godt kunne se, at det nok ikke kunne være anderledes, end at man måtte have en
eller anden form for samarbejde også med mere kontroversielle lande.«
Allerede i sin tid i Justitsministeriet havde Jakob Scharf beskæftiget sig med det
internationale samarbejde, og han havde også demonstreret, at han ikke var bange for at
stille sig i front for kontroversielle beslutninger. I 2002 var det Jakob Scharf, der som
kontorchef afgjorde, at der var grundlag for at få udleveret Tvind-lederen Mogens Amdi
Petersen til retsforfølgelse i Danmark. Samme år stod han bag beslutningen om, at
Danmark ikke kunne udlevere den tjetjenske oprørsleder Akmed Zakajev til Rusland;
noget, som bestemt ikke var populært i Rusland, der beskyldte Zakajev for terrorisme.
Jakob Scharfs nye strategi om at udvide PET’s arbejdsområde til nye lande, blev heller ikke
mødt med lutter opbakning i statsadministrationen. PET er en del af Rigspolitiet og skal i
princippet håndtere trusler inden for landets grænser. Derfor var det et nybrud, at
tjenesten skruede op for samarbejdet med udenlandske tjenester.
Jakob Scharf fortæller, at den nye strategi medførte diskussioner med Forsvarets
Efterretningstjeneste, FE, som opererer uden for Danmarks grænser. Men han mener ikke,
at det længere giver mening at dele sikkerhedsspørgsmål skarpt op mellem ind- og udland.

»Efter genoptrykningen af Muhammed-tegningerne blev det endnu mere tydeligt, at vi
befinder os i en verden, hvor mange af de trusler, som berører vores nationale sikkerhed,
kommer udefra eller har forbindelser uden for landets grænser. Vi havde stadig en trussel
fra homegrown terrorister i Danmark, men der var en markant øget trussel mod danske
interesser i udlandet. I PET havde vi grundlæggende et ønske om at forsøge at bremse
truslerne så langt væk fra Danmark som overhovedet muligt, og i en globaliseret verden er
danske mål blevet langt mere tilgængelige for folk i udlandet – det kan være danske
ambassader, virksomheder eller private personer – og det betyder, at mere og mere af
PET’s arbejde må foregå uden for Danmarks grænser,« siger Jakob Scharf.
I debatten om samarbejdet med torturstater bakkede den konservative justitsminister
Lene Espersen PET op ved at opstille det klassiske scenarie om den tikkende bombe, som
ofte bliver hevet frem i debatten om tortur: Politiet får et tip fra en udenlandsk kilde om, at
der om 14 dage sprænger en bombe i en dansk storby.
»Selv om politiet har en mistanke om, at oplysningerne kan være fremkommet ved tortur,
skal politiet i et sådant tilfælde ikke bare sidde med armene over kors,« lød Lene Espersens
argumentation.
De færreste er uenige i, at PET ikke skal undlade at forhindre et terrorangreb med den
begrundelse, at oplysningerne stammer fra tortur. Men de fleste eksperter er samtidig
enige om, at scenariet ikke har meget hold i virkeligheden.
»Jeg tror dog, det er meget sjældent, at en efterretningstjeneste får den slags opkald. Så
det handler mere om, at PET generelt vil samarbejde med lande, der bruger tortur. Heri
ligger en stiltiende tilgivelse af tortur, og det mener jeg er uforeneligt med FN’s forbud
mod tortur,« sagde Ole Espersen, professor ved Københavns Universitet og tidligere
justitsminister, da debatten kørte.
Birgitte Kofod Olsen, afdelingschef ved Institut fra Menneskerettigheder, blandede sig
også i debatten. PET skulle selvfølgelig reagere, hvis tjenesten fik oplysninger, som kunne
redde menneskeliv, også selvom oplysningerne stammede fra tortur.
»Men grænsen går der, hvor torturinformationer bliver en normal del af PET’s arbejde.
PET må ikke blive indirekte involveret i aktiviteter, der strider imod forbuddet mod tortur.

PET må heller ikke anmode om yderligere information, som man må forvente vil
fremprovokere yderligere tortur af en eller flere personer,« udtalte hun.
Jakob Scharf siger, at der er såvel etiske som pragmatiske årsager til, at PET ikke er
interesseret i oplysninger, som stammer fra tortur.
»Selvfølgelig vil PET altid lytte til alle oplysninger om konkrete trusler, også hvis de
stammer fra tortur, det er man simpelthen forpligtet til som efterretningstjeneste. Men
man får ikke at vide, om en oplysning er fremkommet under tortur, og hvis man spørger til
det, kan man ikke regne med, at man får et ærligt svar. Hvis man derimod ved, at
oplysninger er fremkommet under tortur, så har det betydning for, hvordan man
bedømmer deres validitet. Det er en generel erfaring, at oplysninger, som er fremkommet
under tortur, ikke er særligt troværdige og derfor heller ikke er særligt interessante for en
efterretningstjeneste,« siger Jakob Scharf.
»I PET havde vi en klar juridisk grænse for, at vi ikke kunne bruge oplysninger
fremkommet under tortur i straffesager, udvisningssager eller i forbindelse med andre
former for sanktioner. Men derfor kan en oplysning fremkommet under tortur stadig godt
være interessant. Det er bare hverken noget, som PET efterspørger eller er særligt
interesseret i at modtage.«
Ikke desto mindre er det veldokumenteret, at myndighederne i Syrien, Libanon, Egypten,
Libyen, Pakistan – blot for at nævne nogle få af de lande, som PET opbyggede et tættere
samarbejde med efter genoptrykningen af Muhammed-tegningerne – bruger tortur over
for terrormistænkte. Og i de syv år, Jakob Scharf var chef for PET, var der flere tilfælde,
hvor personer med dansk statsborgerskab eller opholdstilladelse blev anholdt og tortureret
i udlandet og efterfølgende mente, at PET havde bedt udenlandske myndigheder om at
udføre det beskidte arbejde på vegne af den danske efterretningstjeneste. Hvor anklagen
mod PET lød, at tjenesten havde ladet dem rejse ud af Danmark, så de kunne blive anholdt
i et andet land, hvor myndighederne havde et mere afslappet forhold til internationale
konventioner og retssikkerhed.
Som en form for torturhæleri.
Det var den anklage, som blev rejst mod PET i forbindelse med sagen mod de to mænd fra
København, som PET havde fået administrativt udvist på mistanken om, at de sendte

selvmordsterrorister til al-Qaeda i Irak. I begyndelse af 2008 stod den ene af de to
turkmenske irakere frem i Politiken og beskyldte PET for at være skyld i, at han var blevet
tortureret i Syrien.
Irakeren fortalte, at han i maj 2007 var blevet anholdt i lufthavnen i Damaskus og kørt
direkte til det berygtede Far' Falastin-fængsel og placeret i en lille celle. Derpå fulgte flere
ugers tortur, hvor han blev slået med tykke kabler, hængt op i armene og udsat for
forbrændinger og elektriske stød. De syriske fangevogtere gik hårdt til ham, men det hele
var orkestreret af PET, hævdede irakeren:
»De viste mig billeder taget i København, hvor jeg sad i min bil, var på vej ind i min opgang
og min butik.«
Til flere danske medier, blandt andet Information, sagde han, at torturbødlerne havde
fortalt ham, at de syriske myndigheder ikke havde nogen interesse i ham. Ifølge irakeren
var det PET, som havde kontaktet de syriske myndigheder og fortalt, hvornår han ville
ankomme til Damaskus.
Dengang afviste PET at forholde sig til anklagerne. Tjenesten sendte blot en mail til
Information.
»Af principielle grunde kan PET hverken be- eller afkræfte oplysninger om
efterretningstjenestens samarbejde med udenlandske myndigheder i konkrete sager. Det
ligger imidlertid fast, at efterretningstjenesten ikke videregiver oplysninger til udenlandske
myndigheder, hvis der er grund til at antage, at oplysningerne skal danne grundlag for
anvendelse af tortur eller anden nedværdigende, umenneskelig behandling eller straf,«
skrev PET.
Jakob Scharf vil stadig ikke gå ind i detaljerne i den konkrete sag. Han vil kun sige, at PET
hverken kontaktede den syriske efterretningstjeneste eller opfordrede til anholdelse af
irakeren, når han ankom til Syrien.
»Det gjorde vi ikke, og det gør man ikke. PET tager ikke skridt til, at en person bliver
anholdt, hvis man ved, at der dermed er risiko for, at den pågældende bliver tortureret af
en udenlandsk myndighed. Medmindre der er tale om en person, som er på vej for at
udføre et konkret terrorangreb i et andet land. Så vil PET se sig forpligtet til at orientere
det pågældende land,« siger Jakob Scharf.

Han mener, at det er en fejlslutning, når danske medier automatisk antager, at PET er
involveret, hvis en person fra Danmark bliver anholdt og terrormistænkt i udlandet. Jakob
Scharf siger, at der har været flere eksempler på indflydelsesrige islamister, som ganske
vist har boet i Danmark, men som primært har været aktive i andre lande og derfor er
kommet i søgelyset hos andre tjenester uden PET’s mellemkomst.
»Vi har haft folk fra Danmark, som var højt placeret i internationale terrornetværk og var
kommet så meget i søgelyset hos udenlandske tjenester, at vi var nødt til at sige til andre
tjenester, at vi nok skulle tage os af dem. Der har været folk med tilknytning til Danmark,
som andre tjenester har taget så alvorligt, at vi var bekymrede for, om der var nogen af
dem, som kunne finde på at sige, at dem bliver vi simpelthen nødt til at tage ud nu,« siger
Jakob Scharf med henvisning til lande, som målrettet går efter at dræbe terrormistænkte,
også i udlandet.
Jakob Scharf mener generelt, at PET hverken kan eller bør gå ind i debatten, hver gang
medierne fremdrager et nyt eksempel på en person, som anklager PET for indirekte at
være skyld i tortur begået i et andet land.
»Jeg mener, at man skal være opmærksom på, at der er personer, som på grund af
diskussionen omkring samarbejde med torturstater kan have et ønske om at skabe den
opfattelse, at det er den danske efterretningstjeneste, der er ansvarlig for, hvordan de er
blevet behandlet i et andet land. Og det kan du ikke som efterretningstjeneste gå ud og
forsvare dig imod. Der findes et tilsyn og et kontroludvalg, som netop kan stille spørgsmål
til den slags sager. Men det er ikke en diskussion, man kan tage i det offentlige rum, hver
gang der kommer spørgsmål fra journalister. For PET kan ikke begynde at gå i detaljer
med, hvad efterretningstjenesten gør og ikke gør,« siger han.
Men hvad gør den danske efterretningstjeneste så i samarbejdet med udenlandske
tjenester?
PET modtager oplysninger om trusler mod danske interesser fra andre lande og leverer
selv oplysninger tilbage, fordi andre efterretningstjenester er mere tilbøjelige til at hjælpe
PET, hvis de får noget til gengæld. Det går begge veje.
Jakob Scharf siger, at der i Danmark bor personer, som er tilknyttet militante islamistiske
grupper i udlandet. Dem har andre landes tjenester interesse i at få oplysninger om.

»Der er tale om relativt højt placerede folk, der har en central rolle og har tætte
forbindelser til udenlandske terrorgrupper, men som ikke er optaget af at udføre terror
mod Danmark. Det handler især om personer med tilknytning til Fatah al-islam og
Hizbollah i Libanon og PKK i Tyrkiet. De opererer lidt fra et helle i Danmark – ligesom det
er tilfældet i andre europæiske lande – og yder herfra forskellige former for bistand, hvad
enten det er finansieringsmæssigt, eller det er operativ støtte til terrorgrupperne. Der er
personer herhjemme, som primært har interesse for israelerne, andre for amerikanerne,
andre for briterne og så videre. Hvis nogen af de personer gør noget, som betyder, at de
kan straffes i Danmark, er det klart, at PET vil forsøge at forfølge det. Men det er også en
væsentlig del af PET’s arbejde at identificere og følge personer, der muligvis ikke udgør en
trussel mod Danmark, men som har forbindelse til udenlandske grupper og udgør en
trussel mod andre lande,« siger Jakob Scharf.
PET udveksler oplysninger med mange landes efterretningstjenester. Også med lande, som
rutinemæssigt overskrider FN’s torturkonvention, men sådan må det være, mener Jakob
Scharf. PET kan ikke nøjes med at drikke kaffe med myndighederne i Sverige og Norge.
»Der er ikke noget alternativ til at samarbejde med de lande. PET kan simpelthen ikke
varetage Danmarks sikkerhedsinteresser, hvis vi ikke har en form for samarbejde med de
lande. Men det er selvfølgelig klart, at man er nødt til at være meget opmærksom på, at der
er tale om lande, der har andre retssystemer, og hvor efterretningstjenesterne opererer
væsentligt anderledes end i Danmark. Det betyder, at PET selvfølgelig ikke kan samarbejde
med de lande på samme måde, som vi kan samarbejde med den svenske
efterretningstjeneste, eller den tyske eller amerikanske efterretningstjeneste for den sags
skyld,« siger Jakob Scharf.
På det punkt er han på linje med Udvalget vedrørende Politiets og Forsvarets
Efterretningstjenester, det såkaldte Wendler Petersen-udvalg, som blev nedsat i 1998 for at
gå PET og FE efter i sømmene og komme med forslag til ny lovgivning for tjenesternes
gøren og laden. Wendler Petersen-udvalgets anbefalinger var mange år undervejs, fordi
udvalget afventede PET-kommissionens rapport om efterretningstjenestens aktiviteter på
det politiske område før 1989, som blev udgivet i 2009. Først i 2012 kunne Wendler
Petersen-udvalget derfor færdiggøre den betænkning, der senere kom til at danne grundlag
for en egentlig PET-lov og oprettelsen af et nyt tilsyn med både PET og FE. I betænkningen
konkluderede Wendler Pedersen-udvalget, at den danske efterretningstjeneste ville blive

afskåret fra at samarbejde med et meget stort antal lande, hvis PET kun måtte udveksle
oplysninger med lande, der lever op til danske normer.
»Efter udvalgets opfattelse er det afgørende nødvendigt, at PET kan samarbejde med
andre landes efterretningstjenester, hvis PET skal kunne løse sine opgaver, herunder at
beskytte den danske befolkning mod terrorisme og andre forbrydelser, der truer den
danske samfundsorden. Det etiske dilemma kan således ikke løses ved at afskære PET fra
at udveksle oplysninger med lande, der anvender afhøringsmetoder mv., som anses for
stridende mod dansk retsopfattelse. I stedet bør der fastsættes regler og rutiner, der bedst
muligt imødegår de risici, der er knyttet til et sådant samarbejde,« hed det i den 629 sider
lange betænkning.
Udvalgets anbefalinger mundede foruden en lov og et tilsyn ud i en bekendtgørelse
omkring efterretningstjenestens håndtering af personoplysninger. Den fastslår, at
udveksling af oplysninger med en udenlandsk tjeneste altid skal godkendes af PET’s
øverste chef, den juridiske chef eller dennes stedfortrædere.
Den nye lovgivning trådte først i kraft i 2014, efter at Jakob Scharf var stoppet i PET. Jakob
Scharf mener, at den eksterne kontrol med PET’s håndtering af personoplysninger er
fornuftig, og at reglerne i øvrigt er helt i overensstemmelse med de interne retningslinjer,
som gjaldt i de syv år, han var chef for PET.
»Man er nødt til at have en meget stram kontrol med, hvad det er for oplysninger, man
deler; hvilket lands efterretningstjeneste man deler dem med; og hvad oplysningerne kan
tænkes at blive brugt til. Og den kontrol findes i PET. I den tid, jeg var chef, skulle alle
medarbejdere altid have tilladelse af den øverste chef for PET, den juridiske chef eller
stedfortræderen for den juridiske chef, før de måtte udveksle informationer med andre
tjenester,« siger Jakob Scharf.
Internt i PET bliver proceduren kaldt »dulning«, fordi man altid skal have en underskrift –
en krusedulle – fra en af de øverste chefer, før man udveksler oplysninger med en
udenlandsk tjeneste.
»Det gælder for alle medarbejdere i PET. Hvis analytikere fra PET for eksempel skal til
konference i udlandet, så skal de først have dullet deres PowerPoint-slides – altså have
dem godkendt af en chef – fordi det skal vurderes, om de indeholder oplysninger, som PET

kan dele. I virkeligheden mener jeg, at der i PET er en langt mere indgående kontrol med,
hvilke oplysninger man deler, end der er med, hvad det almindelige politi deler med
udenlandske politimyndigheder.«
Når PET skal vurdere, om tjenesten kan videregive informationer om en person til et andet
land, er det centrale hensyn, om der »er grund til at antage«, at oplysningen kan betyde, at
den pågældende bliver udsat for tortur.
Jakob Scharf forstår godt, at der er folk, der betragter formuleringen om »grund til at
antage« som elastik i metermål. For hvordan vurderer man egentlig, om én bestemt
oplysning kan føre til, at en person bliver anholdt og tortureret i udlandet?
»Det er et dilemma, og der eksisterer ikke en klar facitliste. Det kræver, at man i hvert
eneste tilfælde er meget, meget omhyggelig og ansvarsbevidst i forhold til, hvad man gør,«
siger han.
Mens Jakob Scharf var chef for PET, var der utallige eksempler på mistænkte, som rejste
ud af Danmark, og hvor PET var interesseret i at finde ud af, hvad de foretog sig i udlandet.
»I de situationer træder man meget forsigtigt, hvis man vælger at kontakte et andet lands
myndigheder, for på den ene side er man interesseret i at få efterretninger, men på den
anden side er man ikke interesseret i, at personen bliver anholdt og tortureret på baggrund
af oplysninger fra PET. Udfordringen er selvfølgelig, at det ikke er nemt at vurdere, om en
oplysning kan misbruges. Det betyder, at man nogle gange konkluderer, at PET ikke kan
dele en oplysning med en udenlandsk myndighed, fordi man ikke føler sig sikker på,
hvordan oplysningen vil blive brugt. Og det kan betyde, at man ikke fortæller det andet
land, hvad man mistænker den pågældende person for, men kun giver nogle få oplysninger
om vedkommende. Det afhænger altid af en konkret juridisk vurdering.«
Én ting er, når PET har interesse i mistænkte danskere, som rejser til udlandet. Noget
andet er, hvis en person med statsborgerskab eller opholdstilladelse i Danmark allerede er
blevet anholdt og terrorsigtet i et andet land. Når det sker, er PET som regel interesseret i
at finde ud af, hvorfor det pågældende lands myndigheder har anholdt personen. Ifølge
Jakob Scharf fungerede det i hans tid sådan, at PET’s øverste chef eller den juridiske chef i
hvert enkelt tilfælde skulle tage stilling til, om PET kunne kontakte de lokale myndigheder,

og hvad man i givet fald kunne fortælle om den anholdte, uden at man indirekte blev skyld
i, at vedkommende blev udsat for tortur.
»Der har været masser af tilfælde, hvor vi i PET har haft interesse i at få besvaret
spørgsmål i forbindelse med en person, som har siddet fængslet i udlandet. Men der er i
hvert tilfælde sket en juridisk vurdering af, om det var forsvarligt at foretage sig noget. Er
der nogen, som vil kunne være uenige i vurderingerne i de konkrete tilfælde? Ja, det kan
jeg ikke udelukke. Men i hvert eneste tilfælde blev der foretaget en grundig juridisk
vurdering af, hvad der var forsvarligt. Mens jeg var chef for PET, har der været situationer,
hvor vi har bedt de lokale myndigheder om at stille spørgsmål til en tilbageholdt person.
Der har været situationer, hvor vi selv har haft medarbejdere til stede ved afhøringer i
udlandet. Og der har været situationer, hvor vi helt har afstået fra at have noget at gøre
med det, fordi det ikke var forsvarligt. Der er ingen facitliste.«
Jakob Scharf siger, at der i de tilfælde, hvor PET selv havde medarbejdere i udlandet for at
afhøre en anholdt, var en stående ordre om, at de straks skulle forlade afhøringen, hvis der
var tegn på, at den fængslede havde været udsat for tortur.
I det hele taget er det kompliceret for PET at rejse ud med noget andet formål end at
etablere samarbejde med andre landes tjenester. Det er ulovligt for PET at operere i
udlandet uden tilladelse fra det pågældende lands myndigheder, ligesom det er ulovligt for
udenlandske tjenester at operere i Danmark uden tilladelse. Men i efterretningsverdenen
er der love og regler, og så er der de uofficielle spillerregler. Jakob Scharf siger, at PET
foretager sig ting i udlandet på egen hånd, ligesom andre landes efterretningstjenester
indimellem er aktive i Danmark i det skjulte.
***
Siden Jakob Scharf stoppede som chef i PET, har Tilsynet med Efterretningstjenesterne
fået til opgave at holde øje med PET’s videregivelse af fortrolige oplysninger til
udenlandske myndigheder.
Jakob Scharf anerkender, at det er vigtigt med ekstern kontrol af PET’s samarbejde med
udenlandske tjenester, både i Tilsynet med Efterretningstjenesten og Folketingets
Kontroludvalg.

Men han mener ikke, at andre end PET kan vurdere, om en given oplysning forsvarligt kan
deles med en udenlandsk myndighed. Det er kun efterretningstjenesten, som har adgang
til alle de oplysninger, som er nødt til at indgå i det samlede billede af en oplysnings
følsomhed.
»I forhold til samarbejdet med udenlandske tjenester er der selvfølgelig ting, som er klart
forbudt. Men derudover er der en gråzone, hvor det simpelthen må bero på en konkret
vurdering, og det må selvfølgelig være efterretningstjenesten, der foretager den vurdering.
Det er meget afgørende, at der internt i PET er både juridisk og ledelsesmæssig kontrol
med, hvilke oplysninger man deler, men det er selvfølgelig også vigtigt, at der efterfølgende
er ekstern kontrol med, hvordan efterretningstjenesten deler sine oplysninger. Og det er jo
netop den mulighed, der ligger i hele Tilsynet med Efterretningstjenesten og Folketingets
Kontroludvalg, som kan stille spørgsmål ved den her type sager,« siger Jakob Scharf.
Kritikerne vil indvende, at hverken tilsynet eller kontrolud-valget må fortælle noget videre
til offentligheden, at PET’s vurderinger i gråzonen dermed forbliver hævet over kontrol i
praksis, og at man derfor helt bør afstå fra at samarbejde med slyngelstater. Men under
alle omstændigheder fastholder Jakob Scharf, at det efter genoptrykningen af Muhammedtegningerne var strengt nødvendigt for PET at øge samarbejdet med udenlandske
efterretningstjenester.
»Der er ikke noget alternativ. PET kan simpelthen ikke varetage sin opgave – at holde
Danmark sikkert – hvis man ikke samarbejder med en lang række andre lande,« siger han.
Samarbejdet med udenlandske tjenester er dog ikke altid nok til at forhindre terrorangreb.
Der er ingen garantier. Det blev alt for tydeligt i Pakistan, blot få måneder efter at Jakob
Scharf havde været på besøg i landet for at indlede et samarbejde med de lokale
myndigheder.

Kapitel 4: Operation Deere
»Jeg var selv ude og møde familien et par gange undervejs, også efter at vi
med sikkerhed havde fået identificeret hans lig. Og det var simpelthen ...
ja, det var frygteligt, frygteligt, frygteligt. Han efterlod sig jo to unge børn
og en hustru«

Foran den danske ambassade i Islamabad sad en vagt i sin blå uniform.
Det var en varm sommerdag, men det havde dryppet lidt, så han havde sat sig ind under en
regnbuefarvet strandparasol.
En af hans kollegaer kom ud gennem den jernport, som afskærmede ambassaden fra vejen.
De to mænd udvekslede et par ord. Så snuppede kollegaen en paraply i det lille hvide
vagtskur og gik videre.
Vagten i den blå uniform blev roligt siddende i den brune plasticstol, foroverbøjet med
hænderne hvilende i skødet. Han kiggede frem for sig, da en hvid Toyota Corolla passerede
ambassaden i høj fart, og han nåede at dreje hovedet mod højre for at se, hvad der skete,
da bilen pludselig bremsede brat op en halv snes meter nede ad vejen.
Det blev det sidste, han så.
Sekundet efter eksploderede den hvide Toyota Corolla. Murbrokker, træstykker og
kropsdele blev hvirvlet op i luften. I ambassadens gård var to pakistanske ansatte ved at
hejse Dannebrog op i flagstangen, da de blev blæst tilbage af eksplosionen, som fik
murbrokker til at flyve om ørerne på dem. Chokerede løb de ud mod gaden for at se, hvad
der var sket.
Den sorte jernport foran ambassaden var væk. Den ene af mændene, en mand med sort
fuldskæg og en lang hvid kjortel, tog hænderne op til ansigtet i forfærdelse over det syn,
der mødte ham i røgskyerne. Den regnbuefarvede parasol, den brune plasticstol og den
vagtmand, som få sekunder tidligere havde siddet på den, var forsvundet fra Jordens
overflade.
Det var 2. juni 2008, og klokken var lidt over ni om morgenen i Danmark, da bilbomben
eksploderede foran den danske ambassade i Islamabad. Omkring en halv time senere
tonede de første billeder af den sønderbombede ambassadebygning frem på TV2 News og
internationale nyhedsstationer.
Jakob Scharf hørte første gang om angrebet, da han så billederne på en tv-skærm i PET’s
hovedkvarter i Søborg.

»Sådan er det med den type hændelser. Medierne er mindst lige så hurtige med de første
informationer, som myndighederne er. De første timer foregår informationen parallelt på
nyhedsmedierne og gennem andre kanaler,« fortæller han.
Siden genoptrykningen af Muhammed-tegningerne havde militante islamister haft fokus
på Danmark. Der havde faktisk allerede været et angreb i Algeriet, hvor terroristerne ved
en fejl var kommet til at angribe nabohuset til den danske ambassade. Så selvom PET ikke
på forhånd havde modtaget efterretninger om et angreb mod ambassaden i Islamabad, var
det ikke overraskende for Jakob Scharf, at det kunne ske.
»I månederne forinden havde vi flere gange fået efterretninger om, at der i forskellige
lande var blevet afværget konkrete terrorangreb mod danske ambassader. Men derfor er
man jo stadig ikke fuldstændigt forberedt på det, når det rent faktisk sker, og det var et ret
voldsomt angreb, det kunne vi se med det samme,« husker Jakob Scharf.
Et par timer efter angrebet holdt Venstres statsminister Anders Fogh Rasmussen et
hasteindkaldt pressemøde på Marienborg.
»Jeg vil på det kraftigste fordømme attentatet. Vi opfatter det som et angreb mod den
danske ambassade og dermed som et angreb mod Danmark, et usselt og fejt angreb, som
har kostet uskyldige mennesker livet og såret mange,« sagde statsministeren.
Seks mennesker var blevet dræbt og op mod 30 såret. Alle de dræbte var lokale vagter og
ansatte, og i Pakistan var historien om angrebet mod den danske ambassade også en stor
historie.
»Vi fordømmer på det stærkeste denne terrorhandling, som har berørt hele vor nation
dybt,« skrev den pakistanske præsident Pervez Musharraf i et personligt telegram til
dronning Margrethe.
Han forsikrede, at pakistanske myndigheder ville gøre alt for at opklare forbrydelsen.
»Vi er fast besluttede på at bringe gerningsmændene bag denne forfærdelige forbrydelse
for en domstol.«
I Søborg var Jakob Scharf og resten af PET’s ledelse også optagede af hurtigt at finde ud af,
hvem der havde angrebet den danske ambassade.

»Da det skete, var det en stor nyhed i danske medier, men i dag gætter jeg på, at der nok er
mange danskere, som ikke kan huske det. Det skete langt væk og var måske svært at
relatere til. Men for PET var det kæmpestort. Det var et voldsomt angreb, som kunne være
gået meget mere galt, og det var det første målrettede angreb mod et dansk mål i
udlandet.«
PET besluttede, at et hold efterforskere hurtigst muligt skulle sendes til Pakistan.
Man indledte »Operation Deere«.
***
Dansk politi må ikke efterforske i udlandet uden tilladelse fra de lokale myndigheder.
Derfor var formålet med at sende PET-folk til Islamabad primært at håndtere sikkerheden
på ambassaden og at holde sig orienteret om den pakistanske efterforskning.
PET’s operative chef Frank Jensen var rejst med, og under et møde med en pakistansk
efterforskningsleder spurgte han alligevel, om hans folk måtte efterforske på
gerningsstedet. Til PET’s overraskelse var svaret ja. Det havde pakistanerne ikke noget
problem med.
Derefter gik de danske efterforskere i gang med at undersøge området omkring den danske
ambassade.
»Og de var ikke imponerede over pakistansk politis efterforskningsindsats,« fortæller
Jakob Scharf.
»Det, som var foretaget på gerningsstedet, var meget tilfældigt. Vores folk ankom til
gerningsstedet efter et par dage, og selv efter så lang tid fandt de masser af spor, som
pakistanerne ikke havde opdaget.«
På et tag på en af nabobygningerne fandt de danske efterforskere kropsdele. Vævsprøver
blev sendt hjem til DNA-analyse i Danmark, og det viste sig senere, at kropsdelene tilhørte
den selvmordsterrorist, som havde siddet bag rattet i den hvide Toyota Corolla. PETfolkene gik også rundt til bygningerne omkring den danske ambassade for at spørge
naboerne til angrebet. Det gav pote, da de henvendte sig til ambassadens nærmeste nabo,
det indiske højkommissariat i Islamabad. Der -havde pakistansk politi slet ikke henvendt
sig, formentlig på grund af det iskolde diplomatiske forhold mellem Indien og Pakistan.

Et vidne på højkommissariatet havde ellers set den hvide Toyota Corolla komme kørende
til det ellers lukkede område, som husede flere internationale repræsentationer. Vidnet
kunne fortælle, at der havde været to passagerer i bilen. Den ene af mændene var steget ud
af bilen, mens den anden havde overtaget rattet og kørt bilen de sidste meter mod den
danske ambassade.
Et andet vidne havde set, at den hvide Toyota Corolla var ankommet til den lille
ambassadevej via motorvejen fra Karachi.
De danske efterforskere kørte selv ud til motorvejen, hvor de opdagede, at der var opsat
kameraovervågning flere steder. De kontaktede myndighederne for at spørge, om
overvågningsoptagelserne blev gemt, og det lykkedes hurtigt at finde optagelser, som viste,
at der ganske rigtigt havde været to mand i den hvide Toyota Corolla før angrebet. Og ikke
nok med det: Man kunne se, at de to mænd kort før angrebet var blevet vinket ind til siden
af færdselspolitiet.
Desværre havde færdselsbetjentene ikke skrevet rapport om episoden. Hverken
kørekortoplysninger eller andet var noteret, og sporet endte blindt.
De pakistanske politiefterforskere fandt ud af, at den bil, som var blevet brugt under
angrebet, knap fire måneder tidligere var blevet røvet af bevæbnede gerningsmænd i den
pakistanske storby Lahore. Bilens stelnummer var derefter blevet fjernet og erstattet med
stelnummeret fra en anden bil, som var blevet stjålet i Islamabad. Da gerningsmanden
kørte ind foran den danske ambassade, var bilen udstyret med falske røde
diplomatnummerplader.
Undersøgelserne af selve angrebet viste, at den hvide Toyota Corolla var ladet med en
bombe med så voldsom sprængkraft, at bilen blev slynget 30 meter op i luften og endte i en
nabohave. Vinduerne på alle i biler i området blev blæst ud, og eksplosionen forårsagede
store ødelæggelser på især forsiden af ambassadebygningen.
På overvågningsvideoerne så PET-folkene, hvordan gerningsmanden var kommet til at
køre forbi ambassadens hovedindgang.
»Der var formentlig en del ansatte på ambassaden, der blev reddet af, at chaufføren ikke
var så god til at køre bil. Selve angrebet antydede, at han var en helt utrænet mand, og det
fik vi også bekræftet gennem vores efterforskning. Han var bare en selvmordsterrorist,

som bogstaveligt talt blev placeret bag rattet for at køre bilen de sidste meter,« fortæller
Jakob Scharf.
PET’s efterforskere fandt frem til, at han var en mand i tyverne fra Saudi-Arabien. PET fik
kontakt med hans efterladte familie i kongedømmet, og efterforskningen viste, at den unge
mand sammen med to landsfæller omkring tre måneder før angrebet var rejst fra SaudiArabien til Waziristan for at tilslutte sig al-Qaeda. Efter nogle måneder i træningslejr var
han blevet sendt til Islamabad for at udføre angrebet mod den danske ambassade.
Efter alt at dømme havde han ikke engang kørekort, men fik bare før angrebet en kort
instruktion i at køre bilen.
»Han udførte angrebet, men det var ikke ham, som planlagde det. Det var et netværk med
forbindelse til al-Qaeda, som stod for rekognoscering, for at stjæle bilen og for selve
planlægningen,« siger Jakob Scharf.
Allerede dagen efter angrebet mod den danske ambassade påtog al-Qaeda sig i en
pressemeddelelse skylden for angrebet.
»Dette kommer som gengældelse for, hvad de vantro i den såkaldte stat Danmark har
offentliggjort: de vanærende tegneserier af profeten Muhammed – fred være med ham –
som de nægter at undskylde offentliggørelserne af, selvom de har haft mange lejligheder til
det,« udtalte al-Qaeda-lederen Mustafa Abu al-Yazid.
Egypteren blev på det tidspunkt regnet som nummer tre i terrororganisationen.
»En af al-Qaedas modige helte gennemførte operationen […] 2. juni 2008 rettet mod den
danske ambassade i Islamabad, hvor de var forskansede i deres fort, som de troede var
sikkert fra den almægtige Allahs gengældelse. Vi vil inden længe offentliggøre yderligere
oplysninger, om Allah vil, og tillige identificere martyrbroderen, som var ansvarlig for
gennemførelsen af operationen.«
Man skal ikke nødvendigvis lægge for meget i det, når en terrorgruppe påtager sig skylden
for et angreb – ofte forsøger flere forskellige grupper at tage æren – men tre måneder efter
angrebet offentliggjorde al-Qaedas officielle medieafdeling As-Sahab en propagandavideo,
som viste, at det vitterligt var al-Qaeda, som stod bag.

Filmen med titlen »The Word is the Word of the Swords« var en 54 minutter langt hyldest
til angrebet mod den danske ambassade. I videoen så man den hvide Toyota Corolla blive
pakket med sprængstoffer før angrebet. Den unge selvmords-terrorist stod ved bilen. En
kommentatorstemme fortalte, at den unge mand »skreg af glæde«, da han blev udvalgt til
at angribe den danske ambassade, og selvmordsterroristen begrundede selv, hvorfor han
om få minutter ville sprænge sig selv i luften for at hævne de danske Muhammedtegninger.
»Min sidste besked til dem, der beder til korset i Danmark, er, at dette, hvis Allah vil det,
hverken er den første eller sidste hævn,« sagde han.
»Sheikh Osama bin Laden og mujahedinerne vil ikke lade jer i fred. Med Allahs vilje
fjerner vi jer fra Jordens overflade.«
***
I månederne efter angrebet mod ambassaden havde PET medarbejdere udstationeret i
Islamabad.
Selv da den danske del af efterforskningen var overstået, besluttede PET at lade et par
ansatte blive i byen. Selvom al-Qaeda nu havde haft held med at angribe ambassaden, var
der ingen grund til at tro, at terrorister ikke ønskede at slå til igen.
»I den periode fik vi konstant rapporter fra en lang række lande om terrorplaner mod
danske mål. Men det var tydeligt, at der særligt i Pakistan var grupper, som havde fokus
rettet mod Danmark. Derfor besluttede vi at lade et par medarbejdere udstationere i
Islamabad i en længere periode. Den ene skulle holde styr på den pakistanske
efterforskning af ambassadeangrebet, og den anden skulle dække sikkerheden for
ambassaden,« fortæller Jakob Scharf.
Det var 53-årige Karsten Krabbe, som blev sendt til Islamabad for at rådgive ambassaden
om sikkerhed. En høj, blond, veltrænet og respekteret politimand, der havde arbejdet 30 år
i Københavns Politi, blandt andet som efterforsker i sagen om Blekingegadebanden. Han
havde kone og hjemmeboende børn i Danmark, men blandt kollegaerne var han kendt som
en idealist, der aldrig var bange for at påtage sig en risikabel opgave, hvis han mente, at
han var med til at gøre en forskel.

Karsten Krabbe var kommet til PET i 2006, hvor han blev tilknyttet Sikringsstyrken, som
tager sig af bevogtnings- og personbeskyttelsesopgaver. I en lang periode var hans primære
opgave at beskytte statsminister Anders Fogh Rasmussen. Nu skulle han beskytte alle de
pakistanere og danskere, som arbejdede på den danske ambassade i Islamabad. Han fik et
kontor på ambassaden og var jævnligt i kontakt med kollegaerne i Søborg over en særlig
sikret telefonlinje.
Islamabad er en by med konstante sikkerhedsproblemer, og godt tre måneder efter
terrorangrebet mod den danske ambassade i Islamabad kørte en skraldevogn ved aftenstid
op foran Hotel Marriott, et af byens mest luksuriøse hoteller. Vagterne var i gang med at
undersøge køretøjet, da det eksploderede med et brag, som kunne høres mange kilometer
væk. Skraldevognen var lastet med mere end 600 kilo sprængstof, og eksplosionen var så
voldsom, at den efterlod et seks meter dybt krater i asfalten.
Alle personer i nærheden af skraldevognen blev dræbt på stedet. Eksplosionen ramte også
den fem etager høje hotelbygning i baggrunden, hvor flammerne fik fat i en stor del af de
258 værelser og sendte sorte røgskyer mod himlen, som snart kunne ses over det meste af
byen.
Da medarbejderne hos PET i Søborg så billederne af det brændende hotel i fjernsynet,
spredte der sig med det samme en ængstelig følelse. Marriott-hotellet var et af de to
hoteller i Islamabad, som var sikkerhedsgodkendt af vestlige lande, og de to
udstationerede PET-folk var indlogeret på hotellet.
Karsten Krabbe svarede ikke sin mobiltelefon, da hovedkvarteret i Søborg straks ringede
op, men det gjorde hans kollega, som kunne fortælle, at de to danskere skulle have spist
aftensmad sammen på hotellet. Kollegaen var blevet forsinket og var først på vej tilbage til
hotellet, da bomben sprang.
»Kollegaen kunne ikke vide med sikkerhed, om Karsten Krabbe var på hotellet, men
eftersom de skulle mødes for at spise middag, vidste vi, at han med al sandsynlighed havde
været der. Kollegaen kørte hen til hotellet for at forsøge at finde ham. Det lykkedes ham at
komme helt op på den gang, hvor Karsten Krabbes hotelværelse lå. Hele den fløj på
hotellet var ødelagt, og der var stort set ikke noget tilbage af det værelse, Karsten Krabbe
havde boet på. Vi var klar over, at hvis han havde været på sit værelse under eksplosionen,
så var det ikke godt,« husker Jakob Scharf.

Fra hovedkvarteret i Søborg var der løbende telefonkontakt til medarbejderen i Islamabad,
mens han ledte efter Karsten Krabbe. Han kørte rundt til millionbyens lighuse og
hospitaler, hvor ofrene fra terrorangrebet blev bragt ind.
»I den slags situationer er PET et fantastisk sted. Det ligger dybt i medarbejderne, at når
man sender folk ud til farlige steder i verden, så er det vigtigt, at man håndterer det
professionelt, hvis noget går galt. Der blev meget hurtigt sendt folk ud til Karsten Krabbes
pårørende, og vi havde en meget tæt og løbende kontakt til familien for at støtte dem og for
at fortælle, hvad vi vidste. Samtidig var det vigtigt at støtte vores medarbejder i Islamabad,
for han var under et enormt pres. Det er altså hårdt at køre rundt til lighuse og hospitaler
for at lede efter en kollega, som du har siddet og spist morgenmad med samme dag. De lig,
som blev bragt ind, var så forkullede, at der næsten ikke var noget tilbage. Samtidig var det
meget nærværende for kollegaen, at det var tilfældigt, at han ikke selv havde været på
hotellet på det tidspunkt, hvor bomben sprang, og han tænkte over, at hvis nu han havde
været tilbage i tide, så havde de måske siddet og spist sammen, og så havde Karsten
Krabbe ikke været på sit hotelværelse. Det var et virkeligt hårdt forløb,« husker Jakob
Scharf.
Efter nogle timers søgen fandt kollegaen et lighus med en afdød person, som godt kunne
være Karsten Krabbe. Det var svært at afgøre med sikkerhed, men på det forbrændte lig
sad der stadig en lys hårtot. Medarbejderen sikrede sig en hårlok, som blev sendt hjem til
Danmark, så den kunne blive DNA-testet.
Det begyndte at stå klart, at Karsten Krabbe nok ikke ville blive fundet i live, men familie,
venner og PET-kollegaer måtte vente i uvished i fire dage efter angrebet, før det endelige
resultat af prøven var klar.
»Desværre bekræftede undersøgelsen dét, vi havde frygtet,« fortæller Jakob Scharf.
Da Karsten Krabbes død blev bekræftet, var PET i sorg. Der var helt stille på gangene i
Søborg. Det var første gang siden oprettelsen af PET et halvt århundrede tidligere, at en
medarbejder døde i tjeneste.
»Pludselig blev det meget tydeligt, at man kunne miste livet som ansat i PET. Den
bevidsthed gav helt forståeligt anledning til personlige refleksioner hos en masse

medarbejdere. Men hele det forfærdelige forløb viste også et unikt sammenhold i PET, og
det er også i dag noget, som har stor betydning for PET’s identitet,« fortæller Jakob Scharf.
I PET’s hovedkvarter blev der opsat en mindeplade for Karsten Krabbe, ligesom CIA i USA
har stjerner for dræbte medarbejdere i lobbyen. Hvert år tager den efterladte familie til
Søborg på årsdagen for Karsten Krabbes død og lægger blomster til minde om ham.
Jakob Scharf kendte Karsten Krabbe, dog ikke særligt indgående, men efter angrebet mod
Hotel Marriott besøgte Jakob Scharf flere gange Karsten Krabbes kone og børn.
»Jeg var selv ude og møde familien et par gange undervejs, også efter at vi med sikkerhed
havde fået identificeret hans lig. Og det var simpelthen … ja, det var frygteligt, frygteligt,
frygteligt. Han efterlod sig jo to børn og en hustru. Det var heldigvis en meget, meget stærk
familie, som også havde masser af støtte fra de nærmeste. Som ledelse var det en svær
balancegang, for samtidig med at det var meget vigtigt for os at støtte familien, ville vi
heller ikke træde over deres grænser. Men jeg har også talt med familien siden, og jeg tror,
at de var glade for, at vi var så tæt på gennem hele forløbet,« siger han.
Da Karsten Krabbe var blevet identificeret, fik PET fragtet hans lig fra Islamabad til
Afghanistan, hvorfra et dansk militærfly kunne transportere ham hjem. Flyet fløj først til
Ramstein-basen i Tyskland, hvor Jakob Scharf selv tog ned for at ledsage Karsten Krabbes
kiste på den sidste rejse mod Danmark. I Tune Lufthavn nær Roskilde stod pårørende og
kollegaer og ventede i en hal. Stilheden sænkede sig, da de hørte Herkules-flyets propeller i
luften. En præst og en bedemand gik som de første om bord i flyet for at klargøre kisten,
som derefter blev båret ind i hallen til de ventende.
»Pressen havde ikke adgang til lufthavnsområdet, så til båre-modtagelsen var vi kun
Karsten Krabbes kollegaer og hans pårørende. Og det var ... ja, det var stærkt og meget,
meget bevægende,« husker Jakob Scharf.
Da Karsten Krabbe fire dage senere blev bisat i Vor Frue Kirke med deltagelse af
justitsministeren og hele toppen af dansk politi, var pressen til gengæld med, og det gav
nogle særlige udfordringer. Ledelsen i PET mente, at de af Karsten Krabbes kollegaer, som
havde tid og lyst, skulle have mulighed for at deltage ved bisættelsen, men det gik ikke,
hvis pressefotograferne tog billeder af halvdelen af medarbejderne i den hemmelige

tjeneste. Derfor blev de PET-ansatte gelejdet ind gennem et sideskib i kirken, sådan at det
var svært at komme til at fotografere dem.
***
Karsten Krabbes død havde ikke kun stor betydning for PET som organisation. For Jakob
Scharf satte den tragiske episode også tanker i gang om hans egen ansvar som chef for
tjenesten.
»Det er selvfølgelig ikke sådan, at der er medarbejdere i PET, der bliver tvunget til at rejse
ud til farlige steder. Det ligger jo i tjenestens DNA, at man indimellem påtager sig risikable
opgaver, og folk gør det bare. Men i sidste ende er det jo også sådan, at når du er chef, så
har du ansvaret for, hvor man sender folk hen, og om der er styr på sikkerheden. Så det er
klart, at Karsten Krabbes død også gav anledning til nogle lidt mere personlige overvejelser
for mig. Det var meget vigtigt for mig, at PET håndterede forløbet på en ordentlig måde,«
siger han. Ambassadeangrebet og angrebet på Hotel Marriott fik også konsekvenser for
PET’s arbejde for at beskytte danske interesser rundt omkring i verden. Allerede før
selvmordsterroristen kørte op foran ambassaden i Islamabad, var sikkerheden blevet øget
som følge af genoptrykningen af Muhammed-tegningerne. Men efter angrebet var det
åbenlyst for enhver, at der skulle mere til. PET oprettede en international sikringsgruppe
bestående af medarbejdere, der kunne udsendes til danske ambassader i udlandet for at
hjælpe med at forbedre sikkerheden.
»Udenrigsministeriet begyndte at ansætte flere sikkerhedsrådgivere, og der blev
gennemført en række yderligere sikringstiltag på danske ambassader rundt omkring i
verden. PET var med til at opbygge sikkerhedstiltagene, men var også med i den løbende
drift. Vi har løbende haft folk i blandt andet Afghanistans hovedstad, Kabul, og i
Islamabad, og når der har været behov for det, har der også været udstationeret PET-folk
ad hoc på ambassader andre steder,« fortæller Jakob Scharf.
Vurderingen var desuden, at danske virksomheder, repræsentationer og privatpersoner på
trods af den forøgede sikkerhed igen kunne blive mål for terrorangreb i udlandet. PET
oprettede derfor et såkaldt Rapid Deployment Team, et udrykningshold, som med få
timers varsel var klar til at rykke ud.

»I lyset af erfaringerne med de to angreb i Pakistan udviklede vi et nyt koncept for,
hvordan vi meget hurtigt kunne sende hold af sted, sådan at vi på forhånd havde samlet
det udstyr, vi skulle bruge, og vidste, hvilke folk, vi skulle sende af sted. Altså et koncept
for, hvordan man kan have alt pakket og klart, så man bare kan smide folk på flyveren, hvis
der skete et angreb rettet mod danske mål i udlandet.«
For Jakob Scharf understregede hændelserne i Pakistan endnu en gang, hvor vigtigt det
internationale efterretningssamarbejde er, og at der i PET var brug for flere analytikere.
»Det har hele tiden været min holdning, at en efterretningstjeneste konstant skal udvikle
sine kompetencer. Det er ikke, fordi PET ikke har behov for politifolk – der vil altid være
behov for dygtige politifolk – men det er ekstremt vigtigt, at en efterretningstjeneste
forandrer sig i tide, så den hele tiden følger med trusselsbilledet. Det er ikke engang nok at
følge med, man er nødt til at være på forkant med trusselsbilledet. Og det kræver
analytiske kompetencer,« siger Jakob Scharf.
PET havde brug for folk, som bedre kunne forstå den nye trussel under fjerne
himmelstrøg. Men det skulle snart vise sig, at der også var grund til at bekymre sig for
trusler på dansk grund.

Kapitel 5: Operation Cyclone
»Mens vi arbejder med folk i den pakistanske efterretningstjeneste, er der
andre folk i den samme tjeneste, som aktivt sidder og udpeger Danmark
som et terrormål«
En midaldrende amerikaner klædt i jakkesæt og slips under overtøjet kom gående ved
Kongens Nytorv i København.
Han passerede Det Kongelige Teater, Hotel d’Angleterre og hobevis af danskere på
januarudsalg. På skøjtebanen midt på pladsen stavrede folk rundt på isen.
Amerikaneren gik målrettet mod en rød murstensbygning på den side af pladsen, der
vender mod nord. Han ringede på. Den kvindelige receptionist kiggede ud på gaden og så
den velklædte mand stå udenfor. Hun trykkede ham gennem sluserne, og få sekunder
senere var han indenfor i bygningen, hvor mere end 200 mennesker arbejdede.

Amerikaneren fortalte receptionisten, at han var forretningsmand, at han kom fra Chicago,
og at han havde planer om at åbne et immigrationskontor, der skulle hjælpe amerikanere
og andre udlændinge med at få visum i Danmark. Derfor ville han gerne vide, hvad det
kostede at indrykke en annonce i avisen bag de store gyldne bogstaver på glaspartierne i
underetagen.
»Jyllands-Posten« stod der på facaden.
En annoncesælger blev tilkaldt for at gøre ham klogere på sagen, og den amerikanske
forretningsmand afleverede sit visitkort fra »Immigrant Law Center«.
»David C. Headley« stod der på kortet.
Navnet var rigtigt, men visitkortet og alt andet omkring mandens historie var falsk. David
Headley var ikke interesseret i at indrykke annoncer i Jyllands-Posten. Han ville angribe
bygningen og dræbe så mange af avisens medarbejdere som muligt. Og det var ikke bare en
urealistisk ide fostret i hovedet på en fanatisk amatør. Mindre end to måneder tidligere, i
slutningen af november 2008, havde David Headley stolt fulgt med på den indiske tvstation CNN-IBN, mens den indiske metropol Mumbai blev angrebet af terrorister med
stormgeværer og sprængstoffer, som dræbte 166 mennesker. Det angreb bar han et stort
ansvar for planlægningen af.
Men det var der ikke særlig mange, der var klar over. Heller ikke PET, som derfor heller
ikke havde nogen anelse om, at en topprofessionel terrorist var vadet direkte ind ad
hoveddøren til Jyllands-Posten, et af verdens mest eftertragtede terrormål.
***
David Headley besøgte Jyllands-Posten på Kongens Nytorv 19. januar 2009.
For at sløre sine spor var han fløjet fra sit hjem i Chicago over Philadelphia, New York og
Dubai, før han landede i Frankfurt, hvor han lejede en bil for at køre den sidste strækning
til Danmark. I København indlogerede han sig på missionshotellet Nebo på Istedgade nær
Hovedbanegården.
David Headley var søn af en pakistansk far og en amerikansk mor, og særligt morens gener
må være slået igennem. Bortset fra hans forskelligfarvede øjne – det højre blåt, det venstre
brunt – lignende han enhver anden amerikansk turist i København.

Sådan opførte han sig også. Han gik på bar for at se amerikansk fodbold, og han vandrede
rundt i det historiske København med et videokamera i hånden. Det var dog hverken Tivoli
eller Den Lille Havfrue, som blev foreviget på David Headleys kamera. Efter mødet med
annoncesælgeren vendte han tilbage til Jyllands-Posten for at lave videooptagelser af
bygningen på Kongens Nytorv udefra.
Efter nogle dage i København rejste David Headley videre til Aarhus, men heller ikke i
Danmarks næststørste by var han interesseret i de klassiske turistattraktioner. Han styrede
målrettet mod Jyllands-Postens hovedkvarter i Viby, hvor han kredsede om den lave, gule
bygning med sit kamera og lavede flere videooptagelser. Ligesom i København lykkedes det
ham at komme indenfor i bygningen under påskud af at være en forretningsmand, som
ville indrykke annoncer.
Samme aften sendte David Headley en mail til sin ven Tahaw-wur Rana i Chicago.
»Ok doktor … Nu har jeg også undersøgt mulighederne for vores kontorannonce i Aarhus.
Du får formentlig et pristilbud på din anden mail. Har fyren fra København sendt dig en
mail? Jeg tror, at vores virksomhed har en virkelig lys fremtid her. Vi bliver rige – eller
skulle jeg sige rigere …« skrev han.
Hverken David Headley eller vennen i Chicago havde noget ønske om at indrykke
annoncer i Jyllands-Posten. Når Headley skrev, at de ville blive rige, mente han, at de ville
blive hædret i paradis. David Headley var ikke på forretningsrejse. Han var i Danmark for
at spionere mod de terrormål, han drømte om at angribe. Nøjagtig som han havde gjort det
forud for attentatet i den indiske millionby Mumbai.
David Headley arbejdede for Lashkar-e-Taiba, en militant islamistisk terrororganisation i
Pakistan. Det var denne gruppe, som havde bedt ham om at undersøge muligheden for at
angribe Jyllands-Posten og havde givet ham penge til at rejse til Danmark.
I årene op til sin tid som terrorist havde David Headley levet en omtumlet og usædvanlig
tilværelse. Han havde tre koner, børn og en broget fortid som narkosmugler. To gange,
først i 1988 og igen i 1997, var han blevet anholdt med store mængder heroin, men begge
gange var han sluppet med korte fængselsstraffe, fordi han med det samme begyndte at
samarbejde med myndighederne. David Headley var mest interesseret i at redde sig selv,

så han angav sine medsammensvorne og hjalp de amerikanske narkomyndigheder med at
sætte forbrydere bag lås og slå.
Da USA i september 2001 blev angrebet af al-Qaeda, indgik de amerikanske myndigheder
en aftale med David Headley om, at han begyndte at levere oplysninger om muslimske
ekstremister. De amerikanske myndigheder var tilsyneladende ikke klar over, at Headley
selv var blandt de mest ekstreme af ekstremisterne.
Allerede året efter opholdt David Headley sig første gang i en af Lashkar-e-Taibas
træningslejre i Pakistan, hvor han fik sin oplæring som terrorist. Det er uklart, om David
Headley fortsat havde forbindelse til de amerikanske myndigheder derefter. Men der er
ingen tvivl om, hvor hans loyalitet lå: Nu arbejdede han for at angribe alle dem, han
betragtede som fjender af islam.
Og David Headley var den perfekte terrorist. Han var født i USA, men havde boet i
Pakistan i barndommen, og i USA siden han var ung. Han færdedes lige så hjemmevant på
Manhattans natklubber som i de mest ekstreme moskeer i Pakistan. Han skiftede sit
pakistanske fødenavn Daood Gilani ud med det mere amerikansk klingende David
Headley, og med sit amerikanske pas kunne han rejse ubesværet til de fleste steder i
verden.
I to år op til terrorangrebet i Mumbai havde Headley opholdt sig i den indiske millionby i
længere perioder. Når han var i Indien, gav han sig ud for at være amerikansk
forretningsmand. Han lagde sine islamiske klædedragter og skikke fra sig og mødte folk i
skræddersyet jakkesæt og med en drink i hånden, mens han i det skjulte lagde planer for,
hvordan man kunne ramme byen med terror. Over for Lashkar-e-Taiba udpegede han
mindst 20 potentielle terrormål og leverede næsten 50 timers videooptagelser af målene.
David Headleys forarbejde fik fatale konsekvenser 26. november 2008, da en halv snes
mænd fra Lashkar-e-Taiba ankom med båd til Mumbai og synkront gik til angreb
forskellige steder i byen. Bevæbnet med skydevåben og sprængstoffer indledte de et
stormløb mod caféer, restauranter, hoteller og andre steder, hvor der var mange turister
eller jøder. Gennem fire dage var den indiske storby lammet, indtil den sidste terrorist var
nedkæmpet. På det tidspunkt havde 166 mennesker mistet livet.

Mumbai-angrebet er et af de mest blodige islamistiske terroranslag til dato, men det var
ikke kun dødstallet, som skabte opmærksomhed. I efterretningstjenester verden over blev
der lagt mærke til, hvordan terroristerne havde udført deres ugerninger i Mumbai.
Også i PET, fortæller Jakob Scharf:
»Det var på alle måder en ufattelig interessant sag, for det var først for alvor i forbindelse
med angrebet i Mumbai, at man så den type kombinationsangreb. Tidligere havde
terrorangreb typisk handlet om at sprænge store bomber på udvalgte mål, men i Mumbai
foregik det med kombinationsangreb, hvor terroristerne rykkede ind på forskellige mål,
bevæbnet med simple våben, for at slå så mange ihjel som muligt. Det var i sig selv et
voldsomt angreb i Mumbai, men angrebet havde også en voldsom psykologisk effekt, fordi
det strakte sig over så lang tid. Det var helt nyt, og det fik stor betydning for vores
forståelse af, hvor kompleks terrortruslen er.«
I 2015 så verden til med forfærdelse, da den franske hovedstad Paris to gange, først ved et
angreb på satiremagasinet Charlie Hebdo og siden ved koordinerede angreb på spillesteder
og cafeer, blev udsat for terror udført med metoder i stil med dem, som var blevet anvendt
i Mumbai. Terroristiske stormløb mod civile mål – »Mumbai-style«, som angrebsformen
siden er blevet kaldt – blev efter 2008 en trussel, som alverdens efterretningstjenester
måtte tage højde for.
Det var i høj grad David Headleys skyld. Og nu havde han tænkt sig at benytte samme
metode, når Jyllands-Posten skulle straffes for krænkelsen af profeten. »Mickey Mouse
Projektet« kaldte han selv planen med henvisning til avisens karikaturtegninger.
Under sit første besøg i Danmark tilbragte David Headley en uges tid i landet, før han kørte
fra København tilbage til Frankfurt og steg om bord på et fly mod Pakistan for at fortælle
sine terrorforbindelser om planlægningen af terrorangrebet mod JyllandsPosten.
David Headley havde taget gaver med til Lashkar-e-Taiba--folkene i Pakistan. I København
havde han købt nogle hatte påtrykt navnet »Copenhagen«. Dem forærede han til Sajid Mir
og Pasha, de to ledende medlemmer af Lashkar-e-Taiba, som han mødtes med for at vise
videooptagelserne fra Danmark. De tre mænd morede sig over at have hattene på, mens de
diskuterede et angreb mod Danmark.

Hattene bar også den symbolik, at David Headley havde besluttet sig for at fokusere på at
angribe Jyllands-Postens bygning i København. Redaktionen i Aarhus var placeret i en
bygning, som var alt for svær at angribe. På Kongens Nytorv ville det derimod være nemt
at gennemføre en massakre, mente Headley.
Det var Lashkar-e-Taiba, som først havde sat amerikaneren i gang med at planlægge et
angreb mod Jyllands-Posten. Men efter massakren i Mumbai var gruppen kommet under
voldsomt pres fra de pakistanske myndigheder. Flere medlemmer var blevet anholdt, og
med udsigt til David Headleys Mickey Mouse-projekt begyndte terrorgruppen at få kolde
fødder. Det måtte udskydes.
David Headley blev rasende, da hans kontakter i Lashkar-e-Taiba omsider bekendtgjorde
deres beslutning. Men han havde ikke tænkt sig at indstille planerne om at hævne
krænkelserne af profeten, så efter nogle måneder i Pakistan rejste han til Waziristan for at
søge opbakning fra anden side. I det lovløse stammeområde i det nordvestlige Pakistan
blev han ført til et hus spækket med selvmordsveste. Her ventede han, indtil en jeep med
bevæbnede vagter ankom.
Ud steg Ilyas Kashmiri, en legendarisk skikkelse blandt jihadister.
På de eneste kendte billeder af Ilyas Kashmiri er han iført røgfarvede Ray Ban-solbriller,
som skjuler, at han mistede et øje under kampene mod sovjetiske styrker i Afghanistan i
1980’erne. Lige siden dengang havde hans liv været viet til hellig krig. Ilyas Kashmiri var
nu operationel leder for en pakistansk terrorgruppe ved navn Harakat ul-Jihad-i-Islami,
normalt bare kendt som HUJI. Han var desuden øverste leder for den mystiske
jihadorganisation Brigade 313, en fælles operativ enhed bestående af medlemmer fra
HUJI, Taleban og al-Qaeda. Ilyas Kashmiri havde svoret troskab til al-Qaeda og var en af
verdens mest eftersøgte terrorister, og mange nævnte ham som en mulig arvtager efter alQaedas øverste leder, Osama bin Laden.
Det var den mand, David Headley var rejst til Waziristan for at møde.
David Headley fortalte Ilyas Kashmiri om sine planer om at angribe Jyllands-Posten i
Danmark, og al-Qaeda-lederen behøvede ingen betænkningstid. Han ville gerne være med
til at hævne Muhammed-tegningerne. Kashmiri og Headley diskuterede muligheden for
ikke blot at angribe Jyllands-Posten, men at udføre et generelt angreb mod København.

Ilyas Kashmiri havde også sine egne ideer til, hvordan angrebet på Jyllands-Posten skulle
føres ud i livet. Når terroristerne stormede bygningen på Kongens Nytorv, skulle de ikke
blot dræbe så mange som muligt og efterlade de døde journalister i de åbne kontorlokaler.
Kashmiri mente, at terroristerne skulle skære hovederne af dem og smide dem ud fra
vinduerne mod Kongens Nytorv. Det ville skabe mere frygt.
Ilyas Kashmiri forsikrede desuden Headley om, at han ikke behøvede at bekymre sig om
det praktiske. I Europa havde han sovende terrorceller, der kunne være behjælpelige med
selvmordsterrorister, våben og penge til angrebet. Headley fik penge, kontaktoplysninger
til Kashmiris mænd i Europa og besked på igen at rejse til Danmark for at lave flere
videooptagelser.
Men først rejste David Headley hjem til Chicago.
Som sædvanlig var det uproblematisk for David Headley at rejse ind i USA. Selvom han i
årevis havde rejst frem og tilbage mellem USA og Pakistan, var på lønningslisten hos
mindst to terrorgrupper og havde spillet en central rolle i terrorangrebet i Mumbai, havde
de amerikanske efterretningstjenester ikke fået øje på ham. Gennem årene havde FBI
ellers flere gange fået henvendelser fra Headleys pårørende, som havde fortalt om hans
mistænkelige adfærd. Men ingen af tipsene var blevet taget tilstrækkeligt alvorligt i den
amerikanske efterretningstjeneste.
Efter at David Headley denne gang var vendt hjem til USA, slap hans held imidlertid op.
Ilyas Kashmiri havde forsynet ham med telefonnummeret til to mænd i den nordengelske
by Derby. Da han fra en mønttelefon nær sin lejlighed i Chicago ringede til dem, røg han i
nettet.
De to mænd fra Derby var overvåget af den britiske efterretningstjeneste, og
telefonopkaldet blev opsnappet. Briterne kontaktede det amerikanske forbundspoliti FBI
og fortalte, at en mand fra USA havde ringet til de to, som briterne mistænkte for at have
forbindelse til al-Qaeda.
Meget andet kunne briterne ikke fortælle. De vidste kun, at opkaldet var kommet fra
Chicago, at manden havde præsenteret sig som David, og at han tilsyneladende havde
planlagt at rejse til England inden for kort tid med et Lufthansa-fly.

Det amerikanske grænsepoliti blev sat på en svær, men ikke uoverkommelig opgave, da
FBI 22. juli 2009 bad dem om at gennemsøge databaserne med oplysninger om
flypassager. Opgaven var at finde en David, efternavn ukendt, som inden for kort tid skulle
rejse til England med Lufthansa. Få dage senere var der gevinst.
En David Headley fra Chicago havde booket billet hos Lufthansa med afgang 25. juli 2009
mod Manchester i England.
Da navnet tikkede ind hos FBI, tegnede der sig et bekymrende mønster af indberetninger
gennem flere år og utallige rejser til Pakistan og andre destinationer i Mellemøsten. FBI
anede endnu ikke noget om mandens centrale rolle i terrorangrebet i Mumbai og planerne
om en kommende massakre i København, men denne gang tippet taget alvorligt.
Det måtte være denne David, der havde forbindelse med al-Qaedas sovende celle i Derby.
David Headley havde håbet, at Ilyas Kashmiris håndgangne mænd i Nordengland kunne
hjælpe ham med penge, våben og villige terrorister. Men han blev skuffet. Den ene af
mændene afviste helt at deltage i angrebet mod Jyllands-Posten. Den anden sagde, at han
ville tænke over det, og gav Headley 2.000 engelske pund til operationen. Det var ikke
ligefrem penge nok til den storslåede plan, den amerikanske topterrorist havde i tankerne.
David Headley rejste videre til den svenske hovedstad Stockholm for at opsøge en anden af
Kashmiris betroede mænd i Europa. En marokkaner i 40’erne ved navn Farid Lamrabet,
som var indehaver af en lædervareforretning i det centrale Stockholm.
Både den danske og svenske efterretningstjeneste kendte udmærket Farid Lamrabet i
forvejen. Han var en central skikkelse i Brandbergen-netværket. Om danskmarokkaneren
Abu Hamza også kendte Farid Lamrabet er uvist, men i både PET og SÄPO betragtede man
såvel Abu Hamza som Farid Lamrabet som centrale skikkelser i det skandinaviske
jihadistmiljø.
Farid Lamrabet boede i en lejlighed på syvende sal med udsigt over en af Stockholms
største parker. Lejligheden var officielt registreret på FN’s terrorliste, dog ikke på grund af
Farid Lamrabet selv, men på grund af den person, som havde været registreret som hans
bofælle på adressen: Mohamed Moumou, den tidligere uofficielle leder af Brandbergennetværket. Mohamed Moumou havde haft folkeregisteradresse i Farid Lamrabets lejlighed,
indtil han i 2006 forlod Sverige og sluttede sig til al-Qaedas irakiske filial.

Farid Lamrabet var med andre ord en mand med kontakterne i orden. Men igen blev David
Headley skuffet. Farid Lamrabet fortalte, at han konstant var overvåget af den svenske
efterretningstjeneste, og at han derfor ikke kunne være en del af planerne mod JyllandsPosten.
For anden gang måtte David Headley forlade et møde med en af Kashmiris håndgangne
mænd i Europa med uforløst sag. Det fik ham dog ikke til at opgive.
På den sidste dag i juli 2009 steg han om bord på et tog fra Stockholm mod København.
***
David Headley stod under et af de spinkle lindetræer, som blev plantet omkring Krinsen på
Kongens Nytorv, da elmesygen dræbte de gamle træer. Han holdt sin Sony Ericsson-mobil
op foran sig og filmede med telefonens kamera de grandiose bygninger på den modsatte
side af pladsen.
Han zoomede ind på Magasin du Nord og den grønne Rolex-reklame på toppen af
nabobygningen, der lyste op i tusmørket. Så vendte han sig og begyndte at gå i den
modsatte retning, mens han fortsatte med at filme.
Han passerede cafeborde og en lukket cafes sammenklappede parasoller og rettede
kameraet mod et gråt palæ på den anden siden af vejen.
»Det er den franske ambassade,« sagde han til kameraet, inden han krydsede vejen.
Han gik hen ad fortovet mod den røde murstensbygning, hvor Jyllands-Posten holdt til.
Helt oppe ved avisens facade begyndte han at filme ind gennem ruderne. Helt roligt.
Det var en lun sommeraften først i august 2009, og David Headley var tilbage i København
for at udpege fremtidige terrormål.
Men denne gang var han ikke alene.
Det er uvist, om David Headley blev skygget, mens han i skumringstimen filmede gennem
ruderne til Jyllands-Posten, men amerikanske medier har afsløret, at Headley blev skygget,
da han var i København for anden gang. Da han lejede en cykel og kørte rundt i byen med
den ene hånd på styret og et kamera i den anden hånd, fulgte efterretningsagenter efter
ham på deres egne cykler. I en prisvindende dokumentarfilm produceret af det

amerikanske medie ProPublica var konklusionen, at det var PET-folk, der skyggede David
Headley rundt i København.
Men det var det ikke, siger Jakob Scharf.
»Da David Headley kom til Danmark for anden gang i sommeren 2009, vidste vi slet ikke,
at han var i landet. Vi overvågede ham hverken første eller anden gang, han var her. Vi
kendte ikke Headley, og det er bestemt heller ikke sikkert, at vi overhovedet havde haft
nogen mulighed for at opdage ham, hvis ikke amerikanerne var kommet til os senere,«
erkender Jakob Scharf.
Den danske efterretningstjeneste blev ifølge Jakob Scharf først informeret om, at Headley
havde været i Danmark, efter at amerikaneren 5. august 2009 havde forladt landet og var
fløjet tilbage til Chicago. Det var FBI, som kontaktede PET og fortalte, at en amerikansk
statsborger, der to gange havde besøgt Danmark, var mistænkt for at have forbindelser til
terrorgrupper i Pakistan.
Jakob Scharf husker stadig, da han første gang blev orienteret om David Headley. På det
tidspunkt var oplysningerne så sparsomme, at PET endnu ikke var klar over, hvor alvorlig
sagen var.
»I den slags sager, der begynder med et tip fra en udenlandsk tjeneste, er det ikke sådan, at
du får hele billedet på én gang. Det er noget, der langsomt stykkes sammen. Men i
Headley-sagen fik vi ret hurtigt kendskab til, at Headley havde lavet videooptagelser under
sine besøg i Danmark, så vi var klar over fra begyndelsen, at der var foregået noget, og at
der var grundlag for at indlede en egentlig operation,« fortæller Jakob Scharf.
I den første tid gik »Operation Cyclone«, som sagen blev døbt internt i PET, ud på at
kortlægge Headleys færden i Danmark. Hvor havde han været, hvad havde han lavet, og –
ikke mindst – havde han været i kontakt med militante islamister i Danmark?
»Det undersøger man ved at tale med kilder i miljøet, vise dem billeder af den pågældende
og i det hele taget forsøge at finde nogen, der kan bidrage med oplysninger. Headley kunne
have mødtes med nogen, talt med nogen, men vores efterforskning viste ikke, at han havde
etableret egentlige kontakter i Danmark,« fortæller Jakob Scharf.
Han bekræfter til gengæld, at David Headley formentlig blev overvåget af
efterretningsagenter, mens han var i Danmark i sommeren 2009. Det var bare ikke PET’s

folk. I forbindelse med kortlægningen af Headleys færden fik PET til gengæld mistanke
om, at en anden tjeneste havde skygget amerikaneren i Danmark.
»Der var noget, der tydede på, at de amerikanske myndigheder på egen hånd havde været i
Danmark for at følge Headley, mens han var her anden gang i sommeren 2009. Det var
ikke noget, vi kunne konkludere med absolut sikkerhed, men det kunne bestemt ikke
udelukkes,« siger Jakob Scharf.
På et hotel i København, hvor Headley havde boet, havde et amerikansk ægtepar også
indlogeret sig. Da PET begyndte at interessere sig for, hvem manden og kvinden var, viste
det sig at være umuligt at stampe dem op af jorden. De var forsvundet fra Jordens
overflade.
Det var der, PET fik den mistanke, at der var tale om FBI-agenter.
Desuden vidste FBI utrolig meget om, hvad David Headley havde foretaget sig i Danmark.
Efter David Headleys andet besøg i Danmark – og altså før amerikaneren var blevet
anholdt, og man havde fundet de videoer, han havde optaget af potentielle terrormål i
Danmark – kunne FBI fortælle PET, at David Headley havde lavet videooptagelser ved
Jyllands-Postens bygninger, og amerikanerne vidste også, at Headley havde spioneret mod
Livgardens Kaserne ved Rosenborg Slot. Det viste sig senere, at Headley bryggede på en
plan om, at man kunne smide en håndgranat ind i en gruppe soldater, tage deres våben og
bruge dem under stormløbet mod Jyllands-Posten.
FBI kendte ganske enkelt til detaljer om David Headleys færden i Danmark, som de
næsten kun kunne have kendskab til, hvis amerikanske agenter havde fulgt ham fysisk,
mens han var i landet, fortæller Jakob Scharf.
Det er ulovligt for udenlandske efterretningstjenester at operere i Danmark uden tilladelse,
men Jakob Scharf er hverken forundret eller forarget over, at FBI tilsyneladende opererede
på egen hånd i Danmark i Headley-sagen.
»Sådan foregår det. Det er en udfordring, for vi vil ikke have, at andre landes tjenester
opererer i Danmark, uden at vi ved det. Men nogle gange foretager PET sig også noget på
egen hånd i andre lande. Det gør man typisk ikke i forhold til lande, man har et meget,
meget tæt samarbejde med og har tillid til, men der kan være situationer, hvor man

alligevel gør det,« siger Jakob Scharf og tilføjer, at alle efterretningsfolk ved, at reglerne
ikke altid bliver overholdt.
»Hvis PET opererer i udlandet, så foregår det som den klare hovedregel deklareret og i
samarbejde med myndighederne i det pågældende land. Det handler grundlæggende om,
at det oftest vil være vanskeligt for PET at foretage sig noget mere effektivt på egen hånd,
end det pågældende lands myndigheder selv er i stand til. Men der er også situationer,
hvor PET opererer i udlandet, uden at det er i samarbejde med det pågældende land. Det
gælder blandt andet på kildeområdet. Man kan for eksempel holde møder med en kilde i
udlandet, uden at det pågældende lands myndigheder er involveret. Og det har jo
betydning i forhold til diskussionen om, hvad udenlandske efterretningstjenester foretager
sig i Danmark. Holder de kildemøder eller andet i Danmark? Ja, det gør de nok. Er det
noget, PET nødvendigvis vil kende til? Nej, det er det nok ikke,« siger Jakob Scharf.
PET havde heller ikke den store interesse i at grave i, om FBI i Headley-sagen havde
opereret på egen hånd i Danmark.
»Hvis PET bliver bekendt med, at FBI har været i Danmark, så vil man selvfølgelig gribe
ind og sige, at vi ikke vil have, at der bliver foretaget efterforskningskridt her i landet, uden
at vi er involveret. Men man skal jo tænke sig om, før man stiller meget konkrete
spørgsmål, hvis man får sådan en mistanke, for det er jo ikke sikkert, at man bliver glad for
de svar, man får. Og hvis man spørger, kan man heller ikke forvente at få et fyldestgørende
svar. Derfor vil man typisk gøre det på den måde, så man ikke spørger for meget, men
benytter lejligheden til at understrege, at vi selvfølgelig forventer, at det skal foregå i
samarbejde med danske myndigheder, hvis der er tale om at foretage efterforskningskridt i
Danmark,« siger Jakob Scharf.
Desuden havde PET måske aldrig opdaget David Headley, hvis ikke FBI havde fortalt om
ham.
***
Der gik ikke lang tid, før amerikanerne leverede flere oplysninger.
Efter at David Headley var vendt hjem til Chicago efter sit andet besøg i Danmark, blev han
overvåget døgnet rundt, og de amerikanske myndigheder begyndte at gennemtrawle alle
elektroniske arkiver for at finde ud af mere om ham.

Det begyndte at gå op for amerikanerne, at David Headley muligvis havde spillet en rolle i
terrorangrebet i Mumbai. Efterforskningen viste også, at han havde planer om snart at
rejse til Pakistan for igen at mødes med Ilyas Kashmiri. Derefter ville han for tredje gang
rejse til Danmark.
David Headley havde købt en flybillet med ankomst i Københavns Lufthavn om morgenen
30. oktober 2009.
I PET blev det ikke betragtet som en dårlig nyhed, at topterroristen havde tænkt sig af
besøge Danmark igen.
»Vi var interesserede i at få ham til landet en tredje gang. På det tidspunkt kendte vi til
ham, vi havde styr på ham, og vi var ret trygge ved at lade ham komme, fordi vi ville kunne
pakke ham så meget ind, at der ikke ville kunne ske noget. Efterforskningen viste ret klart,
at Headley ikke selv skulle udføre angrebet. Det var ikke hans rolle. Derfor var vi meget
optagede af at finde ud af, hvem der skulle udføre angrebet. Vi havde allerede kendskab til
hans besøg i Stockholm, hvor han havde opsøgt Brandbergen-netværket og en person, vi
allerede kendte udmærket. Men vi vidste ikke, om han også havde kontakt med islamister i
Danmark,« fortæller Jakob Scharf.
PET fandt ud af, at David Headley under et af sine besøg i København havde fået kontakt
til en ung kvindelig studerende, som ikke anede, at den charmerende amerikanske
forretningsmand, hun havde mødt, var i færd med at planlægge en blodig massakre mod
Jyllands-Posten. Den unge kvinde boede i en lejlighed på Nørrebro, og ud fra
mailkommunikation kunne PET se, at Headley forsøgte at skaffe kvinden en ferielejlighed i
New York, mod at han kunne låne hendes lejlighed i nogle uger, mens hun var bortrejst.
PET var overbevist om, at David Headley planlagde at bruge lejligheden ved Nørrebro
Station i forbindelse med angrebsplanerne mod Jyllands-Posten. PET kontaktede derfor
den kvindelige studerende.
»Vi hev fat i hende og sagde, at vi gerne ville have, at hun lånte sin lejlighed ud til Headley,
og det gik hun med til. Det betød, at vi kunne plastre lejligheden til med aflytningsudstyr
og overvågning, og det ville give os nogle unikke muligheder. Det var aftalt med
amerikanerne, og alt var på plads til, at Headley skulle komme til Danmark for tredje
gang,« fortæller Jakob Scharf.

På et operationsmøde i Søborg blev det aftalt, hvordan David Headley skulle modtages, når
han satte fod på dansk jord. Hvis han lejede en bil i lufthavnen, skulle det være PET-folk,
som stod bag skranken og gav ham bilnøglerne, og der skulle være installeret spionudstyr i
udlejningsbilen. Hvis han tog en taxa, skulle det, hvis det på nogen måde kunne
arrangeres, være en PET-medarbejder, som sad bag rattet. Terroristen måtte ikke slippes
af syne, når han først var i Danmark.
PET orienterede løbende de amerikanske myndigheder om forberedelserne til David
Headleys tredje besøg. Men hvor PET var interesseret i, at Headley kom til Danmark,
havde amerikanerne andre hensyn at tage.
PET var også nødt til at fortælle de amerikanske myndigheder, at man ikke kunne
garantere, at David Headley ikke ville blive anholdt i Danmark. Der kunne ske noget
uforudset, så man var nødt til at skride ind. Og hvis han blev anholdt i Danmark, ville han
formentlig ikke blive udleveret til retsforfølgelse i USA, medmindre det på forhånd var
garanteret, at han ikke ville blive idømt dødsstraf.
For PET var det heller ikke noget drømmescenarie, hvis det blev nødvendigt at anholde
David Headley. Hvis det skete, var det sandsynligt, at Indien ville forlange ham udleveret
for hans involvering i Mumbai-angrebet. Danske domstole ville sandsynligvis aldrig gå
med til at sende Headley til Indien, og Danmarks diplomatiske forhold til Indien var i
forvejen noget anstrengt efter den årelange strid om den danske våbensmugler Niels
Holck, som Danmark havde afvist at udlevere til retsforfølgelse i Indien.
Men i sidste ende betød overvejelserne ikke det store, for selvom PET arbejdede tæt
sammen med FBI, var det reelt amerikanerne, som bestemte, hvad der skulle ske. Og FBI
besluttede, at Headley ikke skulle fortsætte længere. 3. oktober 2009 blev han anholdt i
Chicagos O’Hare lufthavn, da han var på vej til Pakistan for at videregive de seneste
videooptagelser fra København til al-Qaeda-lederen Ilyas Kashmiri.
»Vi var ærgerlige over det, men vi kunne godt forstå amerikanerne. De havde allerede en
stærk sag mod Headley, og de behøvede i og for sig ikke mere. Samtidig var de nødt til at
overveje risikoen for, at han forsvandt og aldrig vendte tilbage. Så snart han var ude af
USA, ville de jo ikke have styr på ham på samme måde længere. Så det var forståeligt, at
amerikanerne valgte at anholde ham på det tidspunkt,« siger Jakob Scharf.

***
David Headley havde dårligt sat sig til rette i afhøringslokalet i Chicago, før han begyndte
at fortælle. Om Lashkar-e-Taiba og al-Qaeda. Om sin egen rolle i terrorangrebet i Mumbai.
Om andre planer mod indiske mål, som endnu ikke var ført ud i livet. Og om planerne om
en massakre mod Jyllands-Posten.
Ved anholdelsen havde FBI fundet et USB-stik med 13 videoer fra Danmark, som Headley
var på vej til Pakistan for at levere videre. Amerikanerne havde på forhånd en formodning
om, at David Headley havde spillet en rolle ved terrorangrebet i Mumbai, men de vidste
ikke meget. Nu puttede Headley selv kød på det spinkle skelet af mistanker og afslørede, at
hans rolle var endnu mere betydningsfuld, end myndighederne havde troet.
Det var tilsyneladende ikke dårlig samvittighed, der fik David Headley til at gå til
bekendelse. Da han i sin fortid var blevet taget for narkosmugling, havde han straks lagt
alle kortene på bordet for at slippe billigere. Nu prøvede han samme strategi, og den
lykkedes. De amerikanske myndigheder indgik en aftale med Headley om, at han ikke ville
blive idømt dødsstraf, og at han aldrig ville blive udleveret til retsforfølgelse i Indien,
Pakistan eller Danmark, hvis han fortalte alt.
Gennem dage og uger fortalte David Headley i detaljer om sit usædvanlige dobbeltliv som
forretningsmand og terrorist. Han fortalte, at han i næsten ni år havde haft forbindelse til
Lashkar-e-Taiba. Han fortalte om træningslejre i Waziristan, om sine rejser til Pakistan,
Indien og Danmark og om sin rekognoscering før angrebet i Mumbai. Han angav sin ven
Tahawwur Rana, der fra Chicago havde støttet hans planer, han navngav de personer i
Lashkar-e-Taiba og al-Qaeda, som havde været involveret i hans planer, og han afslørede
andre terrorplaner, som stadig kun var på tegnebrættet, deriblandt massakren mod
Jyllands-Posten.
David Headley var en guldgrube af efterretninger, også for PET, som sendte folk til
Chicago for at afhøre amerikaneren.
»Da Headley blev anholdt, var vi selvfølgelig meget interesserede i at komme til at afhøre
ham, og det fik vi mulighed for. Vores interesse var først og fremmest at finde ud af, om
truslen var inddæmmet. Om der var noget, vi ikke havde set, et netværk, en gruppering

eller en enkeltperson, vi ikke havde kendskab til. Om vi kunne være sikre på, at Headleys
planer ikke var afleveret til andre,« siger Jakob Scharf.
Under afhøringerne fortalte David Headley, hvordan han i efteråret 2008 havde fået besøg
af to pakistanske mænd i sit andet hjem på Canal Bank Road i den pakistanske storby
Lahore. Den ene var Sajid Mir, som var Headleys primære kontakt i terrorgruppen
Lashkar-e-Taiba. Den anden var en mand i 30’erne, som Headley lærte at kende som
»Major Iqbal«, en højtstående officer i den pakistanske efterretningstjeneste ISI. Deres
møde handlede om angrebet mod Jyllands-Posten i Danmark.
David Headley fortalte videre, at alle Lashkar-e-Taibas terrorangreb var sanktioneret af
den pakistanske efterretningstjeneste. Major Iqbal var ifølge Headley direkte involveret i
både angrebet mod Mumbai og planerne om at angribe Danmark. Headley berettede også
om, hvordan han løbende havde drøftet planerne mod Jyllands-Posten med flere andre
navngivne personer fra det pakistanske militær og efterretningsvæsen.
I efterretningsverdenen har det i mange år været velkendt, at der er tætte forbindelser
mellem den pakistanske efterretningstjeneste ISI og islamistiske terrorgrupper i landet.
Den teori havde PET også hørt før. Alligevel var det ubehageligt for PET at finde ud af, at
folk i den pakistanske tjeneste var direkte involveret i planer om terror i Danmark.
»Det var ikke overraskende, men det var alligevel tankevækkende. Jeg havde selv været på
besøg i Pakistan, og vi havde et samarbejde med den pakistanske tjeneste. Vi havde haft et
angreb mod den danske ambassade, og vi havde også på det her tidspunkt folk i Pakistan,
som arbejdede sammen med pakistanske myndigheder, også den pakistanske
efterretningstjeneste. Så er det selvfølgelig lidt hård kost at finde ud af, at mens vi arbejder
med folk i den pakistanske efterretningstjeneste, er der andre folk i den samme tjeneste,
som aktivt sidder og udpeger Danmark som et terrormål,« siger Jakob Scharf.
Den pakistanske efterretningstjeneste er stor og indeholder mange forskellige fraktioner.
PET’s vurdering var, at de ISI-medarbejdere, som den danske tjeneste samarbejdede med,
var til at stole på. Ikke desto mindre fik det betydning for samarbejdet, at Headleys
vidnesbyrd og sporene i PET’s efterforskning så entydigt pegede på, at andre medarbejdere
i den pakistanske tjeneste havde konspireret mod Danmark.

»På en række punkter har vi haft et udmærket samarbejde med den pakistanske tjeneste.
Men det er en stor tjeneste, der er præget af politiske dagsordener, og derfor handler det
meget om, hvem i tjenesten man arbejder med. Man er nødt til hele tiden at tage
forholdsregler, når man arbejder sammen med sådan en tjeneste. Man kan ikke undgå at
forholde sig til Pakistan og den pakistanske efterretningstjeneste, når det handler om
terrorbekæmpelse, men selvfølgelig fik Headley-sagen konsekvenser for vores samarbejde.
Det var en påmindelse om, at man ikke nødvendigvis er på samme side hele tiden,« siger
Jakob Scharf.
I januar 2013 blev David Headley idømt 35 års fængsel i USA, mens Tahawwur Rana, hans
ven fra Chicago, fik 14 års fængsel for at have støttet planerne. I Pakistan er de mistænkte
derimod aldrig blevet anholdt. Al-Qaeda-lederen Ilyas Kashmiri blev angiveligt dræbt i et
droneangreb i Waziristan i 2011, mens medlemmerne af Lashkar-e-Taiba og
medarbejderne i den pakistanske efterretningstjeneste stadig er eftersøgt for deres
involvering i angrebet i Mumbai og terrorplanerne mod Jyllands-Posten.
***
Da David Headley blev anholdt, var det ikke nogen kæmpestor historie i USA, måske fordi
han ikke var mistænkt for at planlægge angreb i sit hjemland. Men i sommeren 2013 blev
Headley-sagen pludselig en varm kartoffel i amerikansk politik. Anledningen var den
amerikanske whistleblower Edward Snowdens afsløringer af, hvordan den amerikanske
efterretningstjeneste NSA foretager masseovervågning af millioner af borgere. Som et
forsvar for det kontroversielle overvågningsprogram henviste amerikanske politikere til
Headley-sagen som eksemplet på en terrorist, der var blevet opsnappet i NSA’s
masseovervågning.
Da debatten om det danske samarbejde med NSA blussede op i november samme år,
fremdrog den socialdemokratiske statsminister Helle Thorning-Schmidt på samme måde
Headley-sagen i en debat i Folketinget:
»Tilbage i 2009 blev to mænd anholdt i Chicago for at forberede angreb mod konkrete mål
i Danmark, anholdelsen skete efter et tæt samarbejde mellem PET og FBI. Den ene af de
anholdte har siden tilstået, at han deltog i terrorangrebene i Mumbai i 2008 – et angreb,
der kostede mere end 150 mennesker livet. Det er i det lys, at regeringen insisterer på at
beskytte og fortsætte samarbejdet med vores tætte allierede.«

Der er ingen tvivl om, at PET arbejdede tæt sammen med FBI i Headley-sagen, men den
amerikanske regering har imidlertid aldrig fremlagt dokumentation for NSA’s betydning
for sagen, og internationale eksperter og medier har været stærkt kritiske over for
påstanden om, at Headley blev fældet af NSA.
Også FBI, som afslørede og anholdt David Headley, har åbent betvivlet påstanden og sagt,
at NSA kun spillede en underordnet rolle i efterforskningen. Det var den britiske
efterretningstjeneste, som opdagede Headley og informerede FBI om ham. Først da FBI
havde indledt en egentlig efterforskning mod Headley, bidrog NSA med elektroniske spor,
som blev fisket frem fra arkiverne. Ifølge FBI røg Headley ikke i nettet på grund af
elektronisk overvågning, men på grund af gammeldags efterretningsarbejde.
Jakob Scharf ved ikke, hvor stor en rolle NSA spillede i efterforskningen af Headley.
»Men i forhold til hele debatten om NSA og masseovervågning er det min erfaring fra min
tid i PET, at den tekniske indhentning – den elektroniske overvågning – sjældent giver ret
meget. Den tekniske indhentning kan slet ikke måle sig med kildearbejde,« siger han.
NSA indsamler hvert år millioner og atter millioner af elektroniske oplysninger om
millioner og atter millioner af borgere. Kritikere mener, at den verdenshistoriske
masseovervågning ikke blot er et voldsomt indgreb i privatlivets fred. Den er også nytteløs,
fordi væsentlige informationer drukner i mængden.
Da Jakob Scharf var chef for PET, fik den danske efterretningstjeneste ofte efterretninger
baseret på teknisk indhentning, altså elektronisk masseindsamling af kommunikation fra
udenlandske tjenester. Det kunne for eksempel være en efterretning om, at en person et
eller andet sted i verden havde skrevet »Danmark«, »terror« eller »Jyllands-Posten« i en
mail, der var blevet opsnappet elektronisk.
»Så får PET en efterretning om, at der er nogen, der kommunikerer om noget, som
omhandler en mulig trussel mod Danmark. Men ofte er der tale om så diffuse oplysninger,
at man ikke har mere at gå efter. Man er måske ikke engang i stand til at identificere, hvem
der har skrevet de pågældende mails. Jeg siger ikke, at man slet ikke har brug for den
tekniske indhentning. Når det handler om trusler, der kommer fra udlandet, er det et
nødvendigt værktøj i efterretningsarbejdet. Min erfaring er bare, at den tekniske
indhentning typisk først har betydning, når du allerede har identificeret en trussel. Når

man ved, at man vil holde øje med en bestemt person, så kan den tekniske indhentning
bruges til at finde ud af, hvem vedkommende kommunikerer med, og hvad de taler om.
Det betyder ikke, at man aldrig kan bruge den tekniske indhentning til at få identificeret en
trussel, man måske ikke selv havde set ellers. Men min erfaring er, at den meget brede
tekniske indhentning sjældent er afgørende i forhold til at identificere og imødegå
konkrete trusler,« siger Jakob Scharf.
For Jakob Scharf var det ikke rart at erkende, at en professionel terrorist havde været i
Danmark to gange, uden at PET havde opdaget ham.
På den anden side var det ikke overraskende, for i de fleste terrorsager er PET afhængig af
hjælp fra andre landes tjenester.
»Det er selvfølgelig meget tankevækkende, at så mange sager begynder med, at en
udenlandsk efterretningstjeneste kommer til PET og siger, at de har nogle efterretninger,
de gerne vil dele med os. Det understreger nødvendigheden af det internationale
samarbejde,« mener han.
Det overraskende i Headley-sagen var desuden, at amerikaneren ikke kom fra de miljøer,
PET normalt havde fokuseret på. Han var hverken en radikaliseret homegrown terrorist fra
Danmark eller en hærdet hellig kriger fra Mellemøsten. Han var en midaldrende
amerikansk statsborger, der arbejdede for grupper, som PET ikke havde haft meget fokus
på tidligere.
»Efter genoptrykningen af tegningerne og angrebet mod ambassaden i Islamabad var vi
forberedte på, at der kunne komme terrorister fra udlandet til Danmark. Al-Qaeda havde
fokus på os. Men det interessante i Headley-sagen var, at Headley ikke kun arbejdede for
al-Qaeda,« siger Jakob Scharf.
»Der var også hele den interessante kobling til Lashkar-e-Taiba og forbindelsen mellem
Lashkar-e-Taiba og den pakistanske efterretningstjeneste. Tidligere havde vi primært
ment, at truslen fra den kant var rettet mod Indien og nogle af de regionale interesser. Det
var bemærkelsesværdigt, at der også fra den side udsprang en trussel mod Danmark. Det
betød, at vi for alvor fik en forståelse af, at ja, der er al-Qaeda, men der er bestemt også
andre militant-islamistiske miljøer, som har fokus på Danmark, og dem skal vi også tage
alvorligt.«

David Headley havde været mest opsat på at angribe Jyllands-Posten, men ligesom ved
Mumbai-angrebet havde han også filmet en række andre steder, som han betragtede som
potentielle mål. Han havde lavet videooptagelser ved Københavns Hovedbanegård, på
Rådhuspladsen, Københavns Rådhus, Rosenborg Slot og Kastellet. Han havde også
overvejet, hvordan han kunne komme tæt på Jyllands-Postens kulturredaktør Flemming
Rose eller bladtegneren Kurt Westergaard for at slå dem ihjel, og han havde lavet
videooptagelser ved synagogen i Krystalgade i København – et mål, der flere år senere blev
ramt af den danske terrorist Omar el-Hussein.
Under afhøringerne i Chicago vurderede David Headley selv, at både al-Qaeda og Lashkare-Taiba, også efter hans anholdelse, ville være i stand til at foretage angreb i Danmark på
baggrund af de observationer, han allerede havde givet videre. Der var dog ikke noget, der
tydede på, at konkrete terrorister i Europa var blevet sat på opgaven.
»Under afhøringerne kom der nye detaljer frem, men det handlede primært om hans
kontakter i Pakistan. Der var ikke noget i afhøringerne eller i efterforskningen ellers, der
pegede på, at Headley havde haft kontakt med nogen i Danmark i forbindelse med
planerne mod Jyllands-Posten,« siger Jakob Scharf.
Én ting vidste PET dog: David Headley havde været i Stockholm for at besøge en central
skikkelse i Brandbergen-netværket, som havde tætte forbindelser til Danmark og Abu
Hamza i Aarhus. Havde Headley i den forbindelse givet sine planer videre til andre, som
stadig var på fri fod i Skandinavien?
Det spørgsmål blev meget aktuelt et år efter Headleys anholdelse. Men inden da måtte PET
tackle en stribe andre trusler.

Kapitel 6: Øksemanden
»Når der er flere personer involveret i et angreb, så er de nødt til at
kommunikere om det, og det giver efterretningstjenesten mulighed for at
opdage, hvad de har gang i. Det er en udfordring for PET, når en enlig
terrorist på egen hånd beslutter at gå i aktion«
På en lille scene stod et hold medicinstuderende, alle klædt i mørkt jakkesæt, hvid skjorte
og slips med gule bånd om skuldrene og en sort, firkantet eksamenshat på hovedet.

De var færdige med deres uddannelse, og det skulle fejres ved en dimissionsfest på Hotel
Shamo, et af de finere hoteller i den somaliske hovedstad Mogadishu.
I det fattige og borgerkrigshærgede land var det en stor begivenhed. Kun ét hold
medicinstuderende var tidligere blevet færdige fra Benadir-universitetet, og flere hundrede
mennesker var mødt op for at markere dagen. De fleste var studerende og
familiemedlemmer, men journalister og ministre fra den somaliske overgangsregering var
der også.
Eksamensbeviserne skulle uddeles i hotellets store mødesal, som var pyntet op med
grønne og blå farver på væggene.
Sundhedsminister Osman Mohammud Dufle gik op på scenen og greb mikrofonen. Han
var selv uddannet læge, men nåede dårligt at komme i gang med sin tale til landets næste
generation af læger, før den glade dimissionsfest på et øjeblik blev forvandlet til et inferno.
Et øredøvende brag flænsede rummet, og panikslagne tilskuere begyndte at storme ud af
lokalet mellem stole, der lå hulter til bulter mellem døde og sårede mennesker. Overalt var
der blod og kropsdele, som få sekunder tidligere havde været forbundet til mennesker.
En terrorist midt mellem gæsterne havde aktiveret sit selvmordsbælte.
Eksplosionen dræbte 24 mennesker udover selvmordsterroristen og sårede 60 andre.
Blandt de dræbte var flere journalister og tre ministre fra den somaliske
overgangsregering. Men størstedelen af ofrene var unge studerende og deres stolte
familiemedlemmer.
Det var 3. december 2009, og der gik ikke mange dage, før der begyndte at florere rygter
om selvmordsterroristen fra hotellet i Mogadishu. Han var ganske vist somalisk af
oprindelse, men han var bosat i Danmark.
Historien om den dansksomaliske selvmordsterrorist nåede frem til PET’s hovedkvarter i
Søborg midt under det store klimatopmøde i København det år. Både det hemmelige og det
almindelige politi stod midt i en kæmpe opgave med beskyttelse af de mange
statsoverhoveder, der strømmede til byen. PET var dog interesseret i hurtigt at få
bekræftet, om selvmordsterroristen virkelig var dansk. Dels ville PET gerne kunne
underrette mandens familie i Danmark, og dels handlede det om at finde ud af, om
angrebet havde betydning for terrortruslen herhjemme.

»Vi var interesserede i at få afklaret, hvordan han var endt i Somalia, og hvordan han var
endt med at blive selvmordsbomber på et hotel i Mogadishu. Og så var vi selvfølgelig
opsatte på at finde ud af, om han indgik i en eller anden gruppering eller netværk
herhjemme,« fortæller Jakob Scharf.
Det er dog ikke så ligetil at få svar på de spørgsmål i Somalia, et land i borgerkrig og uden
velfungerende offentlige myndigheder. Der eksisterede for eksempel ikke nogen somalisk
efterretningstjeneste, man kunne ringe til.
»Vi satte gang i et ret stort efterretningsarbejde, som ikke bare handlede om at få
identificeret den pågældende, men også at finde ud af, hvordan han var endt i Somalia.
Men det skaffede os ikke så forfærdeligt mange oplysninger,« fortæller Jakob Scharf.
Selvmordsterroristen var blevet begravet i Mogadishu, og PET overvejede at få hans lig
gravet op, så man kunne lave en DNA-analyse, men det lykkedes aldrig. Vurderingen var,
at det var for farligt at sende medarbejdere til Mogadishu. I stedet studerede PET det
billede af den formodede gerningsmand, som de somaliske myndigheder frigav. På billedet
kunne man se en ung mand med kort hår og lidt skæg på hagen. Munden gabte, øjnene
stod åbne, og han havde blod i ansigtet. Der fandtes desuden flere videooptagelser af
angrebet, da en række medier havde været til stede ved dimissionsfesten.
På en videooptagelse kunne PET-folkene se den mand, man formodede var
selvmordsterroristen, få sekunder før eksplosionen. Han var klædt i en hvid skjorte og
holdt et lille kamera op foran sig for at filme de medicinstuderende på scenen.
Manden på videoen var en 23-årig dansksomalier, som havde boet det meste af sit liv i
Københavnsområdet, hvor han var kommet i en omstridt somalisk moske på Nordre
Fasanvej i København og havde spillet fodbold i en tværkulturel forening, før han var rejst
til Somalia.
Et lille år senere sprængte en anden dansksomalier fra det samme fodboldhold og den
samme moske i København angiveligt også sig selv i luften i Mogadishu, denne gang under
et angreb mod den internationale lufthavn i byen.
»Fordi vi ikke selv kunne efterforske på stedet, lykkedes det os aldrig at få identificeret
dem med fuldstændig sikkerhed. Men der var billeder og andre oplysninger, som betød, at

vi med meget stor sikkerhed kunne sige, at de to terrorangreb i Somalia var udført af
personer med tilknytning til Danmark,« fortæller Jakob Scharf.
Under alle omstændigheder passede de to personers formodede baggrund desuden ind i en
tendens i det somaliske miljø i Danmark, som PET i forvejen havde registreret.
»I den periode havde vi en stigende bekymring over de mange unge, som rejste til Somalia
for at kæmpe med den somaliske terrorgruppe al-Shabaab. Vi var især bekymrede over
dem, som begyndte at vende tilbage til Danmark,« siger Jakob Scharf.
Blandt de hjemvendte var der især grund til at frygte én mand.
***
Mohamed Geele havde boet i Danmark, siden han var 16 år gammel. Faren var blevet
dræbt i klankampe i Mogadishu, da Mohamed var barn, og hans mor og søskende var siden
flygtet til Danmark. Mohamed var blevet efterladt i den ustabile hovedstad hos noget
familie, indtil han efter nogle år blev familiesammenført med sin mor og flyttede ind hos
hende i Ålborg.
I Danmark klarede Mohamed Geele sig godt. Han lærte hurtigt dansk, kom på teknisk
skole og blev en rollemodel, da han begyndte at arbejde som frivillig med lektiehjælp til
andre unge med indvandrerbaggrund. På teknisk skole mødte han en pige, som han blev
kærester med. De blev gift og stiftede familie. På overfladen var den unge somalier et
mønstereksempel på vellykket integration.
Men Mohamed Geele begyndte at ændre sig. Han kom i den somaliske moske i Aalborg,
hvor en imam pustede til den unge mands splittelse mellem hans somaliske baggrund og
tilværelsen i Danmark. Mohamed Geele fik mere ekstreme holdninger, og han endte med
at rejse til Somalia.
I 2006 vendte han tilbage til Danmark med kvæstelser. Han sagde selv, at han havde
arbejdet med nødhjælp i sit gamle hjemland, men PET havde mistanke om, at han havde
været i Somalia for at kæmpe for oprørsgruppen al-Shabaab.
Der er usikkerhed om, præcis hvornår al-Shabaab blev grundlagt, men terrorgruppen blev
for alvor kendt i offentligheden netop i sommeren 2006. På det tidspunkt overtog de
såkaldte Islamiske Domstole kontrollen med store dele af Somalia og indførte islamisk

sharialovgivning. Al-Shabaab var en af de Islamiske Domstoles militser, og da de Islamiske
Domstole i december 2006 blev fordrevet fra hovedstaden af etiopiske styrker, fortsatte alShabaab som en selvstændig gruppe. Al-Shabaab fastholdt magten i store dele af det
sydlige Somalia, som blev styret efter en striks tolkning af sharialovgivningen med stening,
pisk og lemlæstelser blandt straffeformerne.
Al-Shabaab har siden sin dannelse primært udkæmpet en national kamp med det
erklærede mål at etablere en islamisk stat i Somalia fri for vestlig og kristen indflydelse. AlShabaab har dog også erklæret, at gruppen er en del af den »globale jihad«, og især fra
2008 begyndte gruppen at udsende propagandavideoer, som også handlede om andet end
interne somaliske forhold. Flere af dem var rettet mod Danmark på grund af
genoptrykningen af Muhammed-tegningerne. For eksempel en video fra september 2008,
hvor en maskeret mand fra al-Shabaab truede Danmark med hævn.
»Til de beskidte hunde i Danmark, må Allah den store og almægtige brække deres hænder
for det, de har tegnet. Vi vil aldrig glemme deres forhånelse af menneskehedens ypperste
og den sidste budbringer. Så sov med ihukommelsen om vore sværd, hvorfra jeres blod
drypper,« lød de truende ord.
Andre af al-Shabaabs propagandavideoer viste billeder af Kurt Westergaard og
bloddryppende Dannebrogsflag og gentog opfordringen til at ramme Danmark med
terrorangreb.
Al-Shabaabs gentagne trusler mod Danmark blev bemærket i PET.
»Vi begyndte at se, at al-Shabaab fik en dagsorden, som rakte ud over konflikten i Somalia.
Al-Shabaab var stadig mest aktiv i Somalia, men de begyndte at få en mere global
dagsorden og en retorik, der rettede sig mere mod den globale militante islamisme,« siger
Jakob Scharf.
En del al-Shabaabs strategi er at rekruttere unge med somalisk baggrund fra de mange
somaliske diasporaer rundt omkring i verden. I tiden omkring terrorangrebet mod de
medicinstuderendes fest på Hotel Shamo var PET for alvor begyndt at lægge mærke til, at
der også blev rekrutteret unge fra somaliske miljøer i Danmark. De mest skæbnesvangre
eksempler på det fænomen var de to danske selvmordsterrorister i Mogadishu. Men der

var også andre. Blandt andet var en af de mistænkte fra Glasvejsagen rejst til Somalia, hvor
han ifølge PET’s oplysninger havde tilsluttet sig al-Shabaab.
»Der er personer og netværk i Danmark, der faciliterer rejser ned til al-Shabaab, men
meget ofte er det slet ikke nødvendigt at have det netværk i Danmark. Der er simpelthen
nogle direkte familiemæssige forbindelser, som gør det nemt for unge med somalisk
baggrund at rejse til Somalia og finde frem til al-Shabaab,« siger Jakob Scharf.
Da Mohamed Geele i 2006 vendte tilbage fra Somalia med kvæstelser, tog PET kontakt til
ham. Men Geele virkede ikke som en mand, der var særligt dedikeret til hellig krig, og PET
brugte derfor ikke mange kræfter på ham.
Nogle år senere rejste Mohamed Geele igen til Somalia og efter nogle måneder videre til
den kenyanske hovedstad Nairobi, hvor han en julidag i 2009 bankede på en sortmalet
port til et rækkehus i Eastleigh, en bydel i udkanten af millionbyen, som har en stor
somalisk befolkningsgruppe og er kendt for at huse personer fra al-Shabaab og al-Qaeda.
En uge senere skulle den amerikanske udenrigsminister Hillary Clinton deltage i en
handelskonference i Nairobi. De kenyanske myndigheder var på stikkerne forud for
besøget, og de havde fået et tip om, at al-Shabaab havde planlagt bombeangreb flere steder
i byen i forbindelse med Clintons besøg. Antiterrorkorpset havde slået til mod rækkehuset i
Eastleigh og havde anholdt fire formodede terrorister, deriblandt en såret bombemand,
som manglede det ene ben.
Derfor fik Mohamed Geele sig nu en slem overraskelse, da porten til huset blev åbnet op af
kenyanske antiterrorbetjente, som også arresterede ham.
For betjentene var Mohamed Geeles ankomst til huset et rent lykketræf. De havde fået fat i
en mand, som de havde været på udkig efter. Mohamed Geele var ifølge deres oplysninger
udset til at være ny spionchef i al-Shabaab og ansvarlig for rekruttering af hellige krigere i
Europa.
De kenyanske myndigheder nøjedes dog med at sigte Mohamed Geele for at have opholdt
sig ulovligt i landet uden pas. Efter nogle uger i fængsel, hvor dansksomalieren ifølge PET’s
analyse havde fået en ret hårdhændet behandling, blev han løsladt og sendt hjem til
Danmark med hjælp fra den danske ambassade.
Da Mohamed Geele landede i Danmark i september 2009, tog PET over.

»Vi vidste, at han havde forsøgt at etablere sig i al-Shabaabs ledelse, men var blevet
afsløret af kenyanske myndigheder. Derfor havde vi selvfølgelig kig på ham. Men vi havde
ingen indikationer på, at han skulle have fået en opgave med hjem fra al-Shabaab, og vi
vurderede, at han på eget initiativ var ved at trække sig, blandt andet motiveret af
personlige frustrationer over sit fejlslagne forsøg på at blive en del af al-Shabaabs
aktiviteter i Østafrika. Vi havde heller ikke nogen oplysninger, der pegede i retning af, at
han havde modtaget træning eller deltaget i kamphandlinger i Somalia,« fortæller Jakob
Scharf.
Da Mohamed Geele kom hjem til Danmark i efteråret 2009, havde han taget sig en kone
nummer to i Somalia. Hans kone i Danmark var gravid med deres fjerde barn, men
ægteskabet var ikke desto mindre ved at krakelere. Mens hustruen blev boende med deres
børn i Aalborg, flyttede Mohamed Geele ind i en lejlighed i Avedøre Stationsby og føjede
sig dermed til listen over terrormistænkte i bydelen sydvest for København.
Det var nu ikke, fordi Mohamed Geele fremstod som ekstremist på overfladen. Han var
vellidt og arbejdede med uledsagede flygtningebørn for Røde Kors. Men når han sad alene
på værelset i Avedøre Stationsby, brugte han mere og mere tid på ekstremistiske
hjemmesider. PET aflyttede også Mohamed Geeles telefon, uden at han dog blev prioriteret
så højt, at der konstant sad medarbejdere i PET og lyttede med på hans samtaler. Da der
heller ikke var nogen, som skyggede ham, opdagede PET ikke, at Mohamed Geele kort før
lukketid nytårsaften 2009 tog på indkøb i byggemarkedet Bauhaus i Glostrup for at købe
en økse og nogle handsker. Eller at han hjemme i lejligheden i Avedøre Stationsby fandt en
krum kniv med ornamenteringer frem og sleb den.
Dagen efter, mens de fleste andre danskere plejede tømmermænd, gik Mohamed Geele på
nettet og søgte efter Kurt Westergaards adresse. Da han havde fundet den, købte han en
togbillet til Aarhus samme dag.
En enkeltbillet.
***
På årets første dag rejse Mohamed Geele med toget fra København. Fra banegården i
Aarhus tog han en taxa til Viby, hvor han bad chaufføren om at blive sat af for enden af den
lille villavej, hvor Kurt Westergaard boede med sin kone. Han gik de sidste meter hen til

det gråhvide etplanshus med nummer 110. Omkring klokken 22 fangede
overvågningskameraerne, som pegede ud mod vejen fra Westergaards hus, den 28-årige
dansksomalier.
Han stod og tøvede foran huset, kronraget, klædt i dunjakke over en muslimsk klædedragt
og med en rygsæk i hånden.
Efter Tunesersagen var Kurt Westergaard og hans kone blevet flyttet fra det ene
hemmelige PET-sommerhus til det næste, men nu var de igen flyttet tilbage til deres hjem,
som PET have terrorsikret med sikkerhedsglas, overfaldsalarmer og
overvågningskameraer. Der var dog ingen, som fulgte med på overvågningskameraerne
døgnet rundt. Ingen opdagede den kronragede somalier, som en sen aften stod og lurede
ved hækken foran rækkehuset.
Indenfor i huset sad Kurt Westergaard i stuen med sit barnebarn Stephanie. Hendes
forældre var i biografen for at se årets store julefilm Avatar, og bladtegneren havde lovet at
være barnepige for den 5-årige pige. Kurt Westergaard og barnebarnet havde planlagt en
hyggeaften i sofaen. De spiste slik og så Troldmanden fra Oz med Judy Garland.
Kurt Westergaard havde været på toilettet og var på vej tilbage til stuen, da han hørte de
første lyde. En eller anden slog hårdt på terrassedøren, der ledte fra haven ind til huset.
Kurt Westergaard var med det samme klar over, at det, han havde frygtet, siden han godt
fire år tidligere havde tegnet Profeten med en bombe i turbanen, var ved at blive til
virkelighed. Han besluttede at flygte tilbage til badeværelset, som PET havde omdannet til
et sikringsrum, hvor han kunne låse døren, så man ikke kunne bryde igennem den. I
sikringsrummet trykkede han på en overfaldsalarm.
PET havde forstærket terrassedøren med sikkerhedsglas. Men Mohamed Geele huggede
løs, og det tog ikke mange sekunder, før han havde smadret glasset med sin økse og
stormede ind. Først kunne Mohamed Geele ikke finde Kurt Westergaard i rækkehuset. Det
gik dog op for ham, at bladtegneren måtte gemme sig på badeværelset, og han gav sig
derfor til at hamre løs på den pansrede dør med sin økse, mens han råbte eder og
forbandelser mod Kurt Westergaard på den anden side.
Da han efter noget tid opgav at komme gennem døren og var ved at forlade huset, gik han
forbi Kurt Westergaards barnebarn. Den lille pige sad stadig i sofaen med et ben i gips efter

et uheld på en skitur. Hun havde overværet den rasende, kronragede somalier råbe og
banke løs på badeværelsesdøren med en økse for at komme ind til hendes bedstefar, så hun
var ked af det.
Hun græd og råbte af ham:
»Du er en tyv. Kom ud med dig.«
Mohamed Geele forsøgte at trøste hende.
»Du må ikke være bange,« sagde han. Så forlod han huset.
Han havde været indenfor i rækkehuset i fire minutter, men da han igen kom ud på
villavejen, var to politivogne allerede ankommet.
Da dansksomalieren gik til angreb på den første politibil og hamrede sin økse ind i en
siderude, sprang en betjent fra den anden patruljevogn ud for at anholde ham. Men
betjentens peberspray var ikke nok til at stoppe Mohamed Geele. Han kastede sin økse
efter betjenten og gav sig til at løbe efter ham med den krumme kniv i højre hånd.
Betjenten tog nogle hurtige skridt væk, inden han vendte sig halvt rundt, trak sin
tjenestepistol og skød Mohamed Geele i højre hånd og venstre knæ.
»Du skyder skidedårligt, du er en idiot!« hånede Mohamed Geele betjenten for ikke at
have dræbt ham, mens de ventede på en ambulance foran Kurt Westergaards hjem.
Jakob Scharf havde fejret nytår i Berlin og var lige kommet hjem til København, da han
sent om aftenen blev ringet op af PET’s operative chef Frank Jensen, som fortalte om
angrebet mod Kurt Westergaard. De aftalte at samle den operative stab i Søborg hurtigst
muligt.
Det vigtigste var at afklare, om Mohamed Geele havde været alene om angrebet. Om
truslen var afværget. Derfor blev agenter sendt på gaden i både Aarhus og København for
at forsøge at finde ud af, om andre kendte til angrebet. Det blev også meget hurtigt
besluttet, at PET selv skulle melde ud til offentligheden, at tjenesten kendte Mohamed
Geele på forhånd og havde overvåget ham. Det ville alligevel komme ud på et tidspunkt.
»Den anholdte har ifølge PET’s oplysninger tætte forbindelser til den somaliske
terrororganisation al-Shabaab samt al--Qaeda-ledere i Østafrika, ligesom han mistænkes
for under ophold i Østafrika at have været involveret i terrorrelaterede aktiviteter. Den

anholdte har ligeledes været en del af et terrorrelateret netværk med tilknytning til
Danmark, som gennem længere tid har været genstand for PET’s efterforskning, uden at
dette dog har sammenhæng med tegneren Kurt Westergaard,« stod der i den
pressemeddelelse, som tjenesten sendte ud sent på natten.
Ved tretiden om natten kørte Jakob Scharf hjem til lejligheden på Østerbro for at få et par
timers søvn. Tidligt næste morgen mødtes han igen med den operative stab i
hovedkvarteret i Søborg, men ellers brugte Jakob Scharf det meste af den dag på at tale
med journalister. Opgaven var at forklare offentligheden, hvordan »Øksemanden«, som
medierne hurtigt døbte Mohamed Geele, kunne komme så tæt på Kurt Westergaard, når
PET kendte til ham på forhånd.
Det gjorde ikke opgaven nemmere, at Jakob Scharf netop havde indledt et af mange
forgæves forsøg på at stoppe med at ryge. Han var sur og tvær, og et interview med en tvkanal måtte midlertidigt afbrydes, fordi han fik et hosteanfald. Derefter foreslog en af
PET’s kommunikationsrådgivere, at han skulle ryge sig en smøg.
»Det handlede om at forsøge at forklare, at PET simpelthen ikke har kapacitet til at holde
øje med alle. Der er rigtig mange folk, som PET holder øje med, men det betyder ikke, at vi
kan sidde og kigge dem over skulderen 24 timer i døgnet. Vi er nødt til at prioritere,« siger
Jakob Scharf.
Generelt mener han slet ikke, at folk bør ønske sig et samfund, hvor PET overvåger mange
flere mennesker i døgndrift, end tjenesten gør i dag.
»Det er et ressourcemæssigt spørgsmål, men det er også et spørgsmål om, hvorvidt det
ville være rigtigt at gøre, selv hvis man havde ressourcerne. PET kigger jo meget, meget
bredt på kredse, enkeltpersoner, netværk og grupperinger for at identificere dem, man
gerne vil holde øje med. Hvis man døgnet rundt skulle overvåge alle de personer, som PET
interesserer sig for, så ville det blive et meget specielt samfund at leve i,« siger han.
Mohamed Geele var en af disse personer, der havde været i kikkerten, men ikke var på
kornet.
»Det, at du aflytter en mistænkt, betyder jo ikke, at du nødvendigvis sidder og lytter med i
realtid og oversætter samtalerne med en tolk. Det er igen et spørgsmål om ressourcer. I
PET er man konstant tvunget til at foretage den slags prioriteringer. Og i det her tilfælde

var der altså tale om en person, som vi holdt øje med, og som vi bestemt mente havde en
sikkerhedsmæssig interesse. Men det var ikke en person, hvor vores efterforskning havde
vist, at han var i gang med at planlægge noget eller udgjorde en konkret trussel her og nu,«
siger Jakob Scharf.
Som sådan er Øksemanden et eksempel på, at elektronisk masseovervågning ikke
nødvendigvis er meget værd i kampen mod terror. Mohamed Geeles elektroniske spor blev
registeret af PET, men han slap alligevel gennem nettet. Først da PET efter angrebet
begyndte at gennemgå Mohamed Geeles samtaler og internetsøgninger med en tættekam,
viste det sig, at der i dagene før angrebet havde været flere tegn på, hvad han havde
planlagt.
Dansksomalieren have svælget i videoer og artikler om Muhammed-tegningerne og Kurt
Westergaard, og dagen før angrebet havde han set en videotale, hvor Osama bin Laden
opfordrede muslimer til at hævne tegningerne. Han havde desuden ringet til familie og
venner for at fortælle, at han formentlig ikke ville komme til at tale med dem i længere tid.
Og før han ankom til Kurt Westergaards rækkehus i Viby, havde han barberet issen, fjernet
al kropsbehåring og pøset parfume ud over kroppen.
Fjernelse af kropsbehåring er tidligere set som en slags renselsesproces for
selvmordsterrorister, og i PET blev Øksemandens forberedelser senere tolket som et tegn
på, at han havde gjort sig klar til at blive martyr.
Efterforskningen viste, at Mohamed Geele havde handlet helt på egen hånd. Han havde
ikke kommunikeret med andre om planerne, og han havde kun været i gang med
forberedelserne i få dage, før han førte dem ud i livet. På den måde havde han gjort det
vanskeligt for efterretningstjenesten at opdage ham på forhånd.
»Når der er flere personer involveret i et angreb, så er de nødt til at kommunikere om det,
og det giver efterretningstjenesten mulighed for at opdage, hvad de har gang i. Det er en
udfordring for PET, når en enlig terrorist på egen hånd beslutter at gå i aktion,« siger
Jakob Scharf.
PET gik dog ikke fri af kritik. For hvordan kunne en terrormistænkt somalier komme hele
vejen ind i stuen hos et af landets mest oplagte terrormål?

Jakob Scharf erkender, at noget selvfølgelig gik galt. Men han mener, at PET’s forarbejde –
sikringsglas, overfaldsalarmer og et særlig sikringsrum i rækkehuset – reddede Kurt
Westergaards liv.
»Du kan ikke lave sikkerhedsforanstaltninger i et privat hjem, som gør det totalt umuligt
for folk at trænge ind. Hele målet med de sikkerhedsforanstaltninger var netop at forsinke
en indtrængen, sådan at politiet fik mulighed for nå frem og redde ham.«
Kurt Westergaard blev også efterfølgende kritiseret – mest markant af Ekstra Bladets
klummeskribent Karen Thisted – fordi han havde efterladt sit barnebarn med terroristen
og selv var flygtet ud i sikringsrummet. Kurt Westergaard forsvarede sig med, at det var
PET, som på forhånd havde rådet ham til at redde sig selv, fordi terrorister kun så ham og
ikke familiemedlemmer som terrormål.
Det var ikke PET’s rådgivning, siger Jakob Scharf, men han kan godt forstå Kurt
Westergaards reaktion.
Da retssagen begyndte, nægtede Mohamed Geele sig skyldig. På anklagebænken fremstod
han som en selvsikker og veltalende ung mand. Han erkendte, at han havde været vred
over Kurt Westergaards tegning af Profeten, og han kunne ikke løbe fra, at han var trængt
ind i bladtegnerens hus bevæbnet med økse og kniv. Men formålet var ikke at dræbe Kurt
Westergaard, blot at skræmme ham, hævdede Mohamed Geele.
Den forklaring havde Kurt Westergaard svært ved at tro på.
»Jeg har hørt, at han siger, at han bare ville skræmme mig. Men så var det da en avanceret
form for nytårsløjer,« udtalte han lakonisk.
Bladtegneren var mere opmuntret over et andet træk ved Mohamed Geeles opførsel. Da
dansksomalieren vågnede på hospitalet efter at været blevet opereret for de skudsår,
politiet havde tildelt ham, spurgte han angiveligt som det første, om Kurt Westergaards
barnebarn havde det godt.
»Det er et positivt menneskeligt træk. Jeg kan godt lide, at han tænkte på det,« fortalte
Westergaard.
Det var ikke kun bladtegneren, som ikke troede på Mohamed Geeles forklaring om, at han
bare ville true, da han trængte ind i huset i Viby. Geele blev i først landsretten og siden i

Højesteret idømt 10 års fængsel og udvisning fra Danmark for at planlægge et
terrorangreb. Med Højesterets afgørelse blev det igen slået fast, at et politisk attentat mod
en enkeltperson juridisk set kan betragtes som terror, hvis formålet med attentatet ikke
blot er at ramme en enkeltperson, men at ændre samfundet – for eksempel ved at
skræmme andre fra at lave satiretegninger af profeter.
***
Efter angrebet stod det klart for PET, at det var nødvendigt at beskytte Kurt Westergaard
endnu bedre fremover.
Han var allerede en af de mest beskyttede personer i Danmark. Rækkehuset var plastret til
med overvågningsudstyr, og han havde personbeskyttelse, når han bevægede sig væk fra sit
hjem. Men der var ikke faste livvagter i hans hus. Det blev ændret efter Øksemandens
angreb. Siden har Kurt Westergaard været beskyttet døgnet rundt, og når han forlader
hjemmet, sker det i en særlig pansret bil med livvagter bag rattet.
PET fik ekstra bevillinger til at beskytte bladtegneren, men for Jakob Scharf var angrebet
ikke desto mindre en påmindelse om, at tjenesten var nødt til at se på, hvordan man
prioriter personbeskyttelse i Danmark. Debatten om Muhammed-tegninger, islam og
ytringsfrihed havde medført, at flere mennesker var truet på livet af islamister.
Var det fortsat en rigtig prioritering, at PET’s livvagter primært brugte deres tid på at
beskytte ministre, ambassadører og medlemmer af kongehuset?
»Det nye trusselsbillede skabte nye personbeskyttelsesopgaver. Selvom det ikke var alle
Muhammed-tegnerne, vi skulle beskytte, og Kurt Westergaard klart var den mest udsatte
af dem, så var der flere og flere nye personer, vi skulle beskytte på grund af det nye
trusselsbillede. Det betød, at vi i mine øjne var nødsaget til at kigge kritisk på, hvilke
personer vi i forvejen beskyttede, og om vi brugte ressourcerne fornuftigt på den måde.
Tiden var ganske enkelt løbet fra, at PET kunne yde personbeskyttelse af mere
protokollære grunde, og der var behov for en langt mere fleksibel og situationsbestemt
tilgang til personbeskyttelse, som var baseret på konkrete trussels- og risikovurderinger, og
som ikke nødvendigvis betød, at hvis man først var blevet tildelt livvagter, så ville de følge
en døgnet rundt resten af livet,« siger han.

Jakob Scharf forsøgte blandt andet at ændre på, hvordan livvagtsstyrken beskyttede
Kongehusets medlemmer.
»Det er rigtig mange af PET’s livvagtsressourcer, der bliver brugt på at yde
personbeskyttelse til Kongehuset. Men sagen er bare den, at man ikke nødvendigvis kan
argumentere for, at der rent faktisk er et trusselsbillede i forhold til Kongehuset, der
berettiger permanent personbeskyttelse af et større og i øvrigt voksende antal personer,«
siger han.
»Derfor begyndte vi at diskutere, om det var en opgave for PET at beskytte hele
Kongehuset eller bare en del af Kongehuset, og om opgaven kunne løses mere ad hocbaseret. Og hvis du kun beskytter en del af Kongehuset, hvor lægger man så snittet? Det
gav anledning til en del diskussioner, men principielt kan man argumentere for, at PET’s
opgave grundlæggende er at beskytte regenten og arvefølgen. Og så ville det give god
mening at sige, at PET beskytter dronningen og kronprinsen. De andre medlemmer af
Kongehuset er en anden sikkerhedsopgave, som ikke nødvendigvis kræver livvagter, men
kan varetages på anden måde,« siger han.
Det var en diskussion, som de kommende år gav anledning til store sværdslag internt i
PET. Og som kom til at spille en rolle for Scharfs karriere i efterretningstjenesten.
***
Angrebet mod Kurt Westergaard kom på et tidspunkt, hvor PET gennem flere år havde
indstillet sigtet på truslen fra terrorister fra al-Qaeda.
»Vi havde også haft fokus på al-Shabaab, og vi var bekymrede over de unge, som rejste ned
til Somalia. Men på det tidspunkt var analysen stadig den, at al-Shabaab mest havde fokus
på nationale konflikter og ikke udgjorde så stor en trussel her i Danmark. Man kan
diskutere, om de analyser var helt på plads,« erkender Jakob Scharf.
PET havde på dette tidspunkt identificeret mere end en snes unge mænd fra Danmark,
som var rejst til Somalia for at træne eller kæmpe hos al-Shabaab. Nu skærpede PET
indsatsen i det somaliske miljø i Danmark.
»Vi havde tidligere set eksempler på terrororganisationer, som tiltrak foreign fighters,
blandt andet i Afghanistan. Men vi havde aldrig tidligere set unge fra Danmark rejse ud i

det omfang for at kæmpe og modtage træning i en konfliktzone. Der er en klar parallel til
det, vi siden har set i forhold til borgerkrigen i Syrien,« siger Jakob Scharf.
PET forsøgte at styrke det forebyggende arbejde i somaliske miljøer i Danmark.
Forebyggelsesindsatsen er ekstremt nødvendig, mener Jakob Scharf, for rodløse unge
somaliere er særligt lette ofre for ældre islamister:
»Der er særlige udfordringer med det somaliske miljø, fordi den somaliske
befolkningsgruppe er en af de seneste større flygtningegrupper, som er kommet til
Danmark. Vi har modtaget relativt mange i Danmark, og det er en af de dårligst
integrerede grupper, igen fordi det er en gruppe, som har været kort tid i landet. Der er
nogle massive sociale problemer i dele af det somaliske miljø i Danmark, og det giver
ekstra udfordringer.«
Samtidig forsøgte PET at opgradere tjenestens arbejde med at skaffe oplysninger fra
Somalia:
»Vi begyndte at have endnu mere fokus på vores indhentning af oplysninger omkring
Somalia. Hvordan kunne vi identificere dem, der rejser af sted? Kunne vi følge med i deres
aktiviteter dernede? Hvad havde vi af adgang til efterretningskilder i Somalia? I perioden
efter de to selvmordangreb i Somalia og attentatet mod Kurt Westergaard arbejdede vi hele
tiden sammen med udenlandske tjenester og Forsvarets Efterretningstjeneste for at
forbedre efterretningsindsatsen i forhold til Somalia og al-Shabaab.«
PET indledte blandt andet et officielt partnerskab med Kenya for at give erfaringer med
forebyggende arbejde videre til de lokale myndigheder.
Kenya har i en årrække været offer for al-Shabaabs vrede. Den somaliske terrorgruppe
bærer nag over, at Kenya har blandet sig militært i Somalia, og i Kenya bor der mange
somaliere, ofte under kummerlige forhold, hvor ekstremistiske grupper nemt kan fiske i
rørte vande.
»Man kan måske undre sig lidt over, hvorfor en dansk efterretningstjeneste overhovedet
skal lave forebyggende projekter sammen med kenyanske myndigheder. Men dels havde vi
en interesse i – med de mange udfordringer, vi selv havde i forhold til Somalia – at hjælpe
Kenya, og dels havde vi selvfølgelig også en interesse i i det hele taget at få udbygget vores

samarbejde med den kenyanske tjeneste, så vi bedre kunne få oplysninger om alShabaab,« siger Jakob Scharf.
Arbejdet med få at bedre efterretninger fra Somalia gav ifølge Jakob Scharf resultater. Men
PET var stadig ikke i stand til at indsamle beviser nok til at tiltale nogen af de unge fra
Danmark for at kæmpe for al-Shabaab.
»I den periode var vi meget optagede af, at vi gerne ville skaffe et tilstrækkeligt grundlag
for at rejse en straffesag, fordi vi mente, at det kunne sende et signal til de mange unge,
som rejste ned til al-Shabaab, om, at det kunne have alvorlige strafferetslige konsekvenser
at gøre det. Vi havde efterretninger, vi havde kildeoplysninger, og vi havde andet, som
viste, at folk havde trænet eller kæmpet med al-Shabaab. Men vi havde ikke så solidt et
grundlag, at vi kunne rejse straffesager.«
Det lykkedes først i 2012 – på et tidspunkt, hvor PET havde identificeret op mod 40
danske al-Shabaab-krigere – da to dansksomaliske brødre fra Aarhus var så letsindige at
føre lange telefonsamtaler om den ene brors ophold i en af al-Shabaabs træningslejre i
Somalia. De blev senere idømt hver to års fængsel for forsøg på terrortræning. Men
derudover var det småt med resultaterne. Flere år senere kom PET til at stå i det samme
dilemma i forhold til danske syrienskrigere, hvor det på samme måde er vanskeligt at
samle beviser fra en krigszone.

Kapitel 7: Truslen udefra
»Antallet af konkrete trusler mod Danmark eller mod danske mål i
udlandet steg og steg og steg. Og det blev mere og mer e sandsynligt, at vi
ikke kunne nå at få bremset alle trusler. At der var nogen, der ville slippe
igennem«
I sommeren 2010 blev et nyt internetmagasin lanceret.
Havde det ikke været for indholdet, kunne det godt ligne et eksklusivt nyhedsmagasin i stil
med Time Magazine, Der Spiegel eller Newsweek. Siderne var flot layoutede med et mix af
nyheder, baggrundsstof, analyser og opskrifter. Alt sammen skrevet på engelsk og i et
lettilgængeligt sprog.
Teksterne på de glittede sider i Inspire Magazine var dog ikke som i andre blade.

Den første udgave indeholdt instruktioner i at sende krypterede beskeder på internettet, og
i »hvordan du fremstiller en bombe i din mors køkken«. Sidstnævnte var præsenteret af
»al-Qaedas chefkok«, som gav pædagogiske og korrekte instruktioner i, hvordan man kan
fremstille sprængstoffer med almindelige husholdningskemikalier.
Debutnummeret af Inspire Magazine indeholdt også en lang tekst, hvori al-Qaedas leder
Osama bin Laden analyserede den globale opvarmning. Læserne fik desuden rejsetips fra
en jihadist på de hellige slagmarker og et hyldestportræt af den terrorist, der var blevet
kendt som »Underbuksebomberen«, efter han i december 2009 havde forsøgt at sprænge
en bombe om bord på et fly fra Amsterdam til Detroit.
Inspire Magazine var al-Qaedas nye reklamefremstød over for unge muslimer i Vesten, og
målet var netop at inspirere dem. Til at tage sagen i egen hånd. Til at blive terrorister.
Set med danske briller var det særligt foruroligende, at det bærende tema i første udgave af
terrormagasinet handlede om Danmark og Muhammed-tegningerne. Kurt Westergaards
ansigt prydede forsiden af det nylancerede magasin, og inde i bladet var der en fyldig
dækning af de danske Muhammed-tegninger over otte sider. Overskriften var »The dust
will never settle down« – støvet vil aldrig lægge sig – og handlede om, hvorfor det stadig,
næsten fem år efter Jyllands-Postens publicering af de 12 tegninger, var en pligt for alle
muslimer at hævne krænkelserne af profeten Muhammed.
På en af siderne var der et billede af en guldglinsende pistol på en sort baggrund. Hen over
pistolen stod navnene på ni personer, som ifølge al-Qaeda var fjender af islam på grund af
deres krænkelser af profeten. Blandt navnene var gamle kendinge som den somaliskfødte
islamkritiker Ayaan Hirsi Ali, den hollandske politiker Geert Wilders og den indisk-britiske
forfatter Salman Rushdie.
Men det var danskere, som dominerede al-Qaedas dødsliste. Ud over Kurt Westergaard
stod Jyllands-Postens kulturredaktør Flemming Rose og avisens tidligere chefredaktør
Carsten Juste blandt de ni navne.
De fleste efterretningstjenester og analytikere mener, at hjernen bag Inspire Magazine var
en mand ved navn Anwar al-Awlaki; en islamistisk prædikant, som havde udviklet sig til
lidt af en stjerne blandt jihadister i hele verden. Ikke mindst i Vesten. Alverdens
efterretningstjenester havde øjnene rettet mod Anwar al-Awlaki, også den danske.

»Awlaki havde fokus på Danmark, han opfordrede til angreb mod Danmark, og over hele
verden var der konkrete terrorplaner, der udsprang direkte fra Awlaki. Han var af meget
stor interesse for PET og for en række andre vestlige efterretningstjenester,« fortæller
Jakob Scharf.
Da Inspire Magazine blev lanceret i 2010, var Anwar al-Awlaki 39 år gammel. Han var af
yemenitisk familie, men født i USA og talte flydende engelsk. I USA havde Awlaki taget en
universitetsuddannelse og i nogle år fungeret som imam, men det var først efter, at han
forlod USA, at han for alvor begyndte at blive en indflydelsesrig skikkelse blandt islamister
verden over.
Sammen med familien havde Anwar al-Awlaki omkring 2004 slået sig ned i Yemen. Fra sin
base i den tilbagestående arabiske ørkenstat udviklede Awlaki sig de kommende år til en af
hovedskikkelserne i al-Qaedas blomstrende afdeling på Den Arabiske Halvø – kaldet
AQAP – en gruppe med base i Yemen og med tråde til andre lande på halvøen. Efter
invasionen af Afghanistan i 2001 var den oprindelige al-Qaeda-organisation ellers blevet
trængt i defensiven, men i 2010 advarede den amerikanske efterretningstjeneste CIA om,
at AQAP nu udgjorde den største trussel mod USA og resten af den vestlige verden.
Frygten for al-Qaedas afdeling på Den Arabiske Halvø fik i begyndelsen af 2010 den
amerikanske præsident Barack Obama til at skrive Anwar al-Awlakis navn på en liste over
terrorister, som CIA havde tilladelse til at slå ihjel. Det skabte debat i USA, for det var
første gang, at en amerikansk statsborger havnede på dødslisten.
Når amerikanerne var så bekymrede over Anwar al-Awlaki, skyldtes det, at hans navn
konstant dukkede op i efterforskningen af terrorangreb rundt omkring i verden. Anwar alAwlaki havde haft kontakt til en amerikansk major, som i det skjulte var blevet jihadist, før
han i 2009 gik ind på militærbasen Fort Hood i Texas og skød og dræbte 13 mennesker og
sårede endnu flere. Awlaki havde også været inspirator for Underbuksebomberen, ligesom
stribevis af anholdte i andre terrorsager verden over fortalte, at de ganske vist ikke kendte
Awlaki personligt, men at de var blevet inspireret af hans taler på internettet.
Det var især i den virtuelle verden, at Anwar al-Awlaki havde skabt sig et navn blandt
verdens jihadister. På flydende amerikansk spyttede han den ene videotale efter den anden
ud på YouTube og andre sociale medier. Med sine runde briller og rolige øjne virkede
Anwar al-Awlaki sympatisk, og i modsætning til mange andre af al-Qaedas ideologer

kunne han tale om kampen mellem Islam og Vesten uden at lade budskaberne drukne i
lange ideologiske tirader. Det var noget, som især appellerede til unge muslimer i Vesten.
I sine prædikener, der via nettet blev spredt til millioner af sympatisører verden over –
også i Danmark – opfordrede Awlaki sine tilhængere til at benytte Facebook og andre
sociale medier til at sprede jihadistiske budskaber.
»Internettets Osama bin Laden« blev han kaldt.
Det var også Anwar al-Awlaki, som havde skrevet lederen i første udgave af Inspire
Magazine. I den forklarede han, hvorfor alle muslimer i verden havde pligt til at angribe
Danmark for at hævne Muhammed-tegningerne.
»Hvis du har ret til at krænke Allahs sendebud, har vi ret til at forsvare ham. Hvis det er en
del af din ytringsfrihed at bagvaske Muhammed, så er det en del af vores religion at
bekæmpe dig,« indledte Anwar al-Awlaki.
Han fortsatte i samme uforsonlige tone:
»Vi vil kæmpe for ham, vi vil anstifte, vi vil bombe, og vil slå ihjel, og måtte vores mødre
miste os, hvis vi ikke beskyttede ham.«
Det var langtfra nyt for PET, at militante islamister havde fokus på Danmark. Al-Qaedas
nyeste propagandafremstød understregede, at den fem år gamle tegningesag ikke fik lov til
at gå i glemmebogen, men måske allermest at danske mediers synkrone genoptrykning af
tegningerne i februar 2008 havde givet kampagnen mod Danmark ny næring. Gennem to
år havde PET kontinuerligt modtaget nye efterretninger om terrorplaner mod Danmark
eller danske interesser i udlandet.
»Det var typisk planer, som blev afværget af de lokale efterretnings- og
sikkerhedstjenester, og hvor det var svært for os at bedømme på afstand og med de
oplysninger, vi fik adgang til, hvor fremskredne planerne havde været. Men vi fik
efterretninger om rigtig mange forskellige planer i den periode,« fortæller Jakob Scharf.
Antallet af konkrete terrorplaner mod Danmark kulminerede i løbet af sommeren 2010.
I juni blev to mænd anholdt i et nordafrikansk land, fordi de ifølge lokale myndigheder
havde planlagt terror i Danmark. Jakob Scharf fortæller, at PET besluttede, at man af
juridiske årsager ikke ville sende medarbejdere til landet for at deltage i efterforskningen,

men de to anholdte havde angiveligt planlagt at rejse til Danmark for at slå Kurt
Westergaard ihjel.
Senere samme måned stormede indonesiske myndigheder et safe house for terrorister på
den indonesiske ø Java. En mistænkt blev dræbt i skudvekslinger med politiet, og flere
andre blev anholdt. Det viste sig, at terrorcellen havde planlagt at dræbe indonesiske
politifolk under en parade og at køre en bil ladet med sprængstoffer ind i den danske
ambassade i Jakarta for at hævne Muhammed-tegningerne. Jakob Scharf fortæller, at PET
sendte tre medarbejdere til Indonesien for at holde sig orienteret om efterforskningen,
som afslørede, at en af Indonesiens mest berygtede terrorister, Abdullah Sonata, havde
været med til at udtænke planerne. Terrorgruppen havde allerede anskaffet sprængstoffer.
Blot to uger senere blev tre mænd anholdt i Norge og sigtet for at forberede et
terrorangreb. Den norske efterretningstjeneste PST havde gennem måneder overvåget
mændene, mens de forsøgte at anskaffe ingredienser til at fremstille sprængstoffet TATP.
For at sikre sig, at det ikke lykkedes for dem, havde en norsk efterretningsagent sørget for,
at en af terroristerne fik udleveret en dunk fyldt med vand i stedet for brintoverilte på
apoteket. Men 8. juli 2010 blev de tre mænd alligevel anholdt. På det tidspunkt var det
stadig ikke klart, hvad gruppen havde planlagt at angribe. Der gik dog ikke længe, før en af
de anholdte gik til bekendelse og fortalte, at de havde talt om at køre en bil fyldt med
sprængstof ind i en af Jyllands-Postens bygninger i Danmark. To af mændene blev senere
– som de første no-gensinde i Norge – fundet skyldige i at planlægge et terrorangreb. Af
rettens afgørelse fremgik det, at gruppens leder var blevet trænet af al-Qaeda i Waziristan
og derefter havde fået ordre om at rejse tilbage til Skandinavien for at angribe JyllandsPosten.
Mens den norske terrorist begyndte at fortælle om planerne mod Jyllands-Posten, kunne
PET gøre det foreløbige regnskab op for sommeren 2010: På godt en måned var
terrorgrupper blevet anholdt på tre kontinenter. Alle med planer om at angribe danske mål
for at hævne Muhammed-tegningerne.
Jakob Scharf siger, at det var ekstraordinært med tre så fremskredne terrorplaner på så
kort tid, men at PET i den periode konstant modtog efterretninger om terrorister, som var i
gang med at forberede terror mod Danmark. Næsten alle planer handlede om at ramme

Jyllands-Posten eller avisens medarbejdere. Jakob Scharf mener, at JyllandsPosten i den
periode formentlig var det mest truede civile mål i verden:
»Gennem en årrække modtog PET rigtig, rigtig mange oplysninger om planer om at
angribe Kurt Westergaard eller JyllandsPosten. Også sager, som aldrig kom frem i
offentligheden,« siger han.
»Udviklingen satte os under et enormt pres, for PET havde aldrig før oplevet at køre så
mange operationer på samme tid. Det betød, at vi var nødt til at udvikle en metode, hvor vi
havde nogle meget, meget hurtige forløb i vores operationer. Vi kunne ikke længere køre de
lange, seje efterretningsbaserede træk, hvor vi fulgte en gruppe gennem lang tid. Vi var
nødt til ret hurtigt, når vi havde modtaget efterretninger om en konkret trussel, at tage
stilling til, om det var en reel trussel og i så fald at få truslen håndteret. Så var det videre til
næste operation. Hvis vi brugte en masse kræfter på en enkelt operation, var der for stor
risiko for, at syv-otte andre konkrete trusler susede lige forbi, uden at vi nåede at reagere i
tide.«
Den nye strategi betød, at PET ikke kunne afsætte kræfter til at indsamle beviser til
straffesager, sådan som tjenesten havde gjort i Glostrupsagen, Vollsmosesagen og
Glasvejsagen. I stedet satsede PET på at afbryde mulige terrorplaner meget tidligt i
forløbet.
Som eksempel nævner Jakob Scharf en sag, hvor PET fik efterretninger om, at en gruppe
militante islamister »et sted i trekantsområdet i Jylland« var i gang med at fremstille
bomber til brug for et angreb mod Jyllands-Posten. I stedet for at indlede en
længerevarende operation sørgede PET for at skabe intern splittelse i den formodede
terrorgruppe. Tjenesten holdt desuden en præventiv samtale med gruppens leder, og
derefter gik planerne i sig selv.
I PET mente efterforskerne, at de havde forhindret et terrorangreb, men der var slet ikke
beviser til at føre en retssag.
Størstedelen af truslerne kom dog i denne periode fra udlandet, og PET trak store veksler
på udenlandske efterretningstjenester.
»I den periode var vi virkelig a pain in the ass for vores udenlandske samarbejdspartnere,
for hver gang de sendte os oplysninger om en mulig trussel, så fulgte vi op med det

samme. ’Har I mere? Hvad kan I fortælle os? Hvor har I oplysningen fra? Kan I indhente
mere til os?’ Det blev meget, meget væsentligt for PET at arbejde på en meget systematisk
måde. Der måtte ikke være nogen efterretninger om mulige trusler, som vi ikke havde
vurderet. Så kunne det være, at vi vurderede forkert, men vi skulle have taget stilling til det
meget hurtigt. For vi havde ikke tid til andet,« siger Jakob Scharf.
PET udviklede en metode, som handlede om at bremse potentielle terrorister fra udlandet,
før de overhovedet havde sat fod på dansk jord.
Et eksempel var en sag, hvor PET modtog efterretninger om, at al-Qaeda havde sendt to
navngivne terrorister af sted fra en træningslejr i Waziristan for at udføre et terrorangreb i
Danmark. PET vidste, at de to formodede terrorister ville rejse fra Pakistan til et andet
land og derfra videre til Danmark. Tjenesten besluttede derfor at få dem vendt om, før de
nåede hele vejen til Danmark, hvor man ville være nødt til at bruge kræfter på at overvåge
dem.
Tanken bag operationen var, at det værste mareridt for en vordende terrorist er at blive
stoppet af en bil med sorte ruder, hvorefter en bunke efterretningsagenter hopper ud for at
anholde én. Sammen med det andet lands efterretningstjeneste sørgede PET for, at præcis
det scenarie udfoldede sig for de to formodede terrorister fra Waziristan. De blev hevet ind
i en bil, men i stedet for at blive kørt til en fangekælder, som de formentlig havde frygtet,
blev de kørt hen til en café, hvor to medarbejdere fra PET i civilt tøj ventede.
De formodede terrorister blev placeret ved et bord over for PET-folkene, som fortalte, at
den danske efterretningstjeneste vidste præcis, hvad de havde planlagt, og med hvem de
havde kommunikeret om det. Nu fik de deres livs chance for at fortryde og vende om. De to
mænd tog imod muligheden og rejste tilbage til Waziristan. På deres vej tilbage til det
pakistanske grænseland blev de fulgt tæt, og på den måde fik man masser af efterretninger
om deres opholdssteder og kontakter.
***
Jakob Scharf siger, at PET i årene efter genoptrykningen af Muhammed-tegningerne
modtog nye efterretninger om angrebsplaner mod Danmark næsten hver eneste uge. Men
efterretningsvirksomhed er ikke en eksakt videnskab, og det er langt fra alle efterretninger,

der viser sig at holde i virkeligheden. Den store udfordring for PET er, at en
sikkerhedstjeneste er nødt til at tage stilling til alle oplysninger.
Ofte var der tale om efterretninger fra elektronisk masseovervågning, hvor oplysningerne
var så ukonkrete og diffuse, at PET havde svært ved at bruge dem til noget.
»Så fik vi pludselig efterretninger om, at nogle folk fra Yemen var på vej til Danmark for at
slå Kurt Westergaard ihjel, men hvor det var så upræcise oplysninger, at vi var nødt til at
sige: ’Okay, tak for oplysningen, men hvordan skal vi nogensinde identificere de mistænkte
eller standse dem, hvis vi ikke ved, hvilken identitet de rejser under, hvem de er, eller hvor
de rejser ind i Danmark?’ Vi havde eksempler på sager, hvor det aldrig lykkedes for os at
identificere de mistænkte, men hvor vi i stedet måtte stole på, at de
sikkerhedsforanstaltninger vi havde, for eksempel i forhold til Kurt Westergaard, ville
kunne modstå et eventuelt angreb,« fortæller Jakob Scharf.
Endnu mere frustrerende var det, når PET modtog efterretninger om mulige terrorplaner
mod mål, hvor der ikke var fast bevogtning.
Som da PET modtog efterretninger fra en anden europæisk efterretningstjeneste om, at
seks mænd havde planlagt et terrorangreb i Danmark. Mændene ville angiveligt angribe
ved Tivoli i København, og de var formentlig allerede i landet, lød beskeden. Men PET
anede ikke, hvem de formodede terrorister var, eller hvornår de ville gå til angreb.
Heldigvis viste efterretningerne sig ikke at være troværdige – der skete aldrig noget ved
Tivoli – men hver gang der indløb efterretninger af den art, stod PET i det samme
dilemma: Skulle man beordre bevæbnede betjente på gaden og gøre borgerne utrygge?
Skulle man for en sikkerheds skyld afspærre hele området, som angiveligt var truet? Og
hvad skulle betjentene egentlig kigge efter, når man ikke havde signalement eller andre
oplysninger om den formodede trussel?
»Der var sager, hvor vi besluttede at øge den synlige sikkerhed ved potentielle terrormål,
og der var andre sager, hvor vi nøjedes med at sende folk på gaden i civil for at observere,«
fortæller Jakob Scharf.
Som øverste chef for PET var det hver gang Jakob Scharfs ansvar, at der blev truffet de
rigtige beslutninger.

De fleste ville nok betakke sig for at skulle stå på mål for rigets sikkerhed, men Jakob
Scharf siger, at han allerede, da han takkede ja til stillingen som PET-chef, gjorde op med
sig selv, at han kunne leve med det ansvar.
»Det har jeg aldrig været bange for eller haft det dårligt med. Jeg har heller aldrig ligget
søvnløs om natten over det. Men jeg går meget op i, at man skal gøre sit bedste. Du kan
ikke gøre tingene halvt, du skal virkelig lægge alt, hvad du overhovedet kan, i opgaven. Der
kan blive truffet forkerte beslutninger, og du vil have ansvaret for de forkerte beslutninger.
Men det må man simpelthen leve med. Jeg har det grundlæggende sådan, at så længe jeg
har gjort alt, hvad jeg overhovedet kan, så kan det godt være, at tingene ramler sammen
om ørerne på mig, men så har jeg det fint med det,« siger han.
På de fleste arbejdspladser risikerer man dog trods alt ikke, at en masse mennesker bliver
dræbt, hvis tingene ramler sammen om ørerne på en. Jakob Scharf siger, at man ikke kan
være efterretningschef, hvis man tænker over det hele tiden.
»Betyder det, at der ikke sker fejl? Nej, der sker masser af fejl. Men hvis du ryster på
hånden og bliver så nervøs for at begå fejl, at du begynder at tvivle på dig selv, så begår du
med sikkerhed fejl. Det er vigtigt for mig at sige, at det ikke var sådan, at vi ikke kunne
reflektere over tingene i PET. Det var ikke bare fuld hammer derudad, uden at vi tænkte
over vores beslutninger. Men i en efterretningstjeneste er man simpelthen nødt til at have
beslutningskraft. Du skal have respekt for, at tingene kan gå galt, du skal vide, at du har et
ansvar, og du skal vide, at dine beslutninger kan have meget store konsekvenser for andre.
Men hvis du er PET-chef, bliver du simpelthen nødt til hele tiden at have viljen til at træffe
beslutninger.«
Der var også enkelte episoder, hvor truslerne var rettet mod Jakob Scharf selv.
»Jeg kan blandt andet huske en episode, hvor jeg havde taget en taxa hjem til min
privatadresse, og hvor vi efterfølgende ved et tilfælde fandt ud af, at taxachaufføren havde
ringet til nogle personer, som vi aflyttede i en anden forbindelse, for at fortælle, at ’jeg ved,
hvor ham PET-chefen bor’. Det var selvfølgelig ikke behageligt,« husker han.
***
Jakob Scharf siger, at der var perioder, hvor han langt fra følte sig sikker på, at der ikke
ville komme et terrorangreb i Danmark. Hvor antallet af konkrete trusler var så højt og

konstant, at medarbejderne i PET ikke så meget frygtede, om noget ville ske, men mere
overvejede, hvornår det ville gå galt.
»Antallet af konkrete trusler mod Danmark eller mod danske mål i udlandet steg og steg
og steg. Og det blev mere og mere sandsynligt, at vi ikke kunne nå at få bremset alle
trusler. At der var nogen, der ville slippe igennem. I PET talte vi meget om, hvordan vi
skulle kommunikere det. På den ene side er der et hensyn til, at offentligheden har ret til at
få det at vide, men på den anden side er man også nødt til at overveje, hvad offentligheden
egentlig kan bruge det til, hvis man fortæller om de mange trusler. Man risikerer bare at
skabe utryghed, for det betyder jo ikke, at den enkelte borger skal ændre sin dagligdag eller
kan gøre noget,« siger Jakob Scharf.
Alligevel mener han, at det er vigtigt, at PET forsøger at give offentligheden et realistisk
indtryk af det omfang af trusler, der foreligger. Dels er PET afhængig af oplysninger fra
borgerne, og dels er tjenesten nødt til at fortælle åbent, at der ikke er nogen garantier mod
terror.
»Når PET kommer med advarsler om, at der kan komme terrorangreb uden varsel,
handler det ikke om – sådan som det nogle gange hævdes – at PET bare forsøger at sige, at
nu har vi taget et generelt forbehold, og derfor kan PET ikke bebrejdes noget som helst,
hvis det går galt. Sådan er det ikke, for PET vil altid blive bebrejdet, hvis der kommer et
terrorangreb. Det handler grundlæggende om at skabe en forståelse af trusselsbilledet i
samfundet, og at man har behov for at fortælle offentligheden, at der kan komme et
terrorangreb, uden at PET når at gribe ind i tide,« siger Jakob Scharf.
I Danmark er det Center for Terroranalyse, CTA, der udarbejder de trusselsvurderinger,
som PET sender ud til offentligheden. CTA blev oprettet i 2007 som en del af den
daværende regerings handlingsplan mod terrorisme og hører organisatorisk under PET.
CTA udarbejder hvert år mere end 200 analyser, som er baseret på klassificerede
oplysninger. De når aldrig ud til offentligheden, men bliver brugt af forskellige
myndigheder – blandt andet i forhold til beskyttelsen af danske repræsentationer i
udlandet – og de danner grundlag for en stor del af PET’s operative arbejde. De omkring 15
medarbejdere i CTA er hentet fra PET, Forsvarets Efterretningstjeneste,
Udenrigsministeriet og Beredskabsstyrelsen og har adgang til klassificerede oplysninger
fra alle de respektive myndigheder.

Den konstruktion er meget vigtig, mener Jakob Scharf:
»CTA blev oprettet med inspiration fra udlandet, især fra Storbritannien, og tanken er
grundlæggende, at man samler al analyse på terrorområdet i ét fælles center. På den måde
kan CTA sikre, at man har et fælles analytisk grundlag, når PET, FE, Udenrigsministeriet
og andre myndigheder tilrettelægger deres arbejde. CTA blev etableret, før jeg begyndte i
PET, men begyndte for alvor at spille en vigtig rolle i forbindelse med det skærpede
trusselsbillede fra 2008 og frem. Jeg mener, at CTA har haft en fantastisk vigtig rolle i
forhold til vores antiterrorindsats i Danmark, og det er svært at se for sig, at vi havde
kunnet arbejde så målrettet, hvis vi ikke havde haft CTA.«
Jakob Scharfs begejstring for CTA flugter i det hele taget med den ambition, han gennem
alle årene i PET havde om at styrke de analytiske kræfter i efterretningsarbejdet.
»CTA har været enormt vigtigt for forståelsen af terrortruslen, og jeg mener, at der er
endnu større potentiale i CTA. Men det kræver, at man kommer ud over
territoriekampene,« siger Jakob Scharf.
Med territoriekampene henviser han til, at det gav anledning til diskussioner mellem PET
og FE, at centeret blev placeret administrativt hos PET i Søborg og dermed tog ressourcer
fra FE.
»I mine øjne er hele ideen med at have et fælles center for terroranalyse oplagt også at
indføre på andre områder. Det giver også mening i forhold til spionage og andre trusler
mod den nationale sikkerhed. Så jeg havde gerne set, at CTA blev udvidet fra at være et
center for terroranalyse til at være et center for generel trusselsanalyse. Altså et center, der
arbejder inden for alle efterretningstjenestens områder. Men det lykkedes mig aldrig at få
overbevist FE om det,« siger Jakob Scharf.
***
Det var analytikere fra CTA, som i sommeren 2010 nærstuderede det første nummer af
Inspire Magazine.
Og de var bekymrede. De seneste år havde PET ligesom andre efterretningstjenester
bemærket, hvordan radikaliseringen af unge muslimer var rykket ud af skumle
kældermoskeer og nu i mindst lige så høj grad foregik på internettet. Som sådan var det
ikke nyt, at al-Qaeda forsøgte at rekruttere tilhængere i Vesten. Gennem årene har al-

Qaeda udgivet mange forskellige nyhedsbreve og tidsskrifter. Det nye ved Inspire
Magazine var, at al-Qaeda for alvor forstod at udnytte internettets publiceringsmuligheder
til at nå ud til et bredt publikum i hele verden. Både i lukkede fora, men også på sociale
medier som Facebook og YouTube, hvor Anwar al-Awlakis taler blev set af tusinder af
mennesker verden over.
Også i Danmark.
Shiraz Tariq havde holdt lav profil i en periode, efter at han var blevet anholdt i
Glasvejsagen, men i 2009 havde han oprettet sin egen salafistiske gruppe under navnet
»Kaldet til Islam«. Shiraz Tariqs nye gruppe var endnu ikke kendt i offentligheden, men i
det islamistiske miljø i København havde gruppen allerede markeret sig ved at missionere
på gader og stræder. Shiraz Tariq og de andre medlemmer af Kaldet til Islam var blandt
dem, som blev påvirket af Anwar al-Awlaki. De beundrede den amerikanske prædikant og
dyrkede hans mange udgydelser på nettet.
Den dag i dag bliver Anwar al-Awlaki stadig betragtet som hovedarkitekten bag en strategi,
som siden er blevet benyttet under stribevis af terrorangreb i Vesten. Strategien handler
om at opfordre al-Qaedas tilhængere til at droppe de store forkromede terrorangreb og i
stedet fokusere på at udføre mere simple angreb.
Filosofien bag Awlaki-doktrinen er, at hvis man vil skabe terror og rædsel hos fjenden, er
det ikke nødvendigt at bygge store bomber eller bruge år på at lade sig oplære som pilot for
at kunne flyve ind i et højhus. Det er ikke engang nødvendigt at være medlem af en
terrorgruppe. Hvis du har adgang til en form for våben, behøver du ikke vente på ordrer.
Du kan bare gå på gaden og dræbe en fjende af islam.
Den doktrin går rent ind hos nutidens cyberjihadister. Og det er en doktrin, som er blevet
overtaget af terrorgruppen Islamisk Stat.
I Storbritannien kalder man de unge mænd, som lytter til internet-prædikanternes
sirenesang, for »Nike-terrorister« med henvisning til firmaets slogan: »Just do it«.
For efterretningstjenesterne er soloterroristerne et mareridt. De er ofte ikke så veltrænede
som folk, der har tilbragt tid i en terrorgruppes træningslejre, men de har nemmere ved at
gå under radaren, fordi de opererer på egen hånd og ikke bruger måneder og år på at
planlægge deres angreb.

Et par måneder efter udgivelsen af Inspire Magazine stod PET over for en soloterrorist.

Kapitel 8: Den etbenede bombemand
»Vi taler om en helt anden måde at skyde folk på. Du skyder ikke for at
ramme dem i benene eller i armene. Du skyder for at likvidere. Det er
simpelthen et spørgsmål om, at du skyder meget præcist efter
nervecenteret ved hovedet, så det hele bliver lukket ned i ét hug«
Jakob Scharf og PET’s operative chef Frank Jensen spiste lagkage i spionageafdelingen.
To dage tidligere havde afdelingen efter en langvarig efterforskning fået anholdt den finske
statskundskabsprofessor Timo Kivimäki fra Københavns Universitet. PET mente, at han
siden 2002 havde leveret oplysninger til den russiske efterretningstjeneste.
De sad midt i kaffe, kage og drøftelser om sagen, da en medarbejder kom ind i lokalet for at
finde de to chefer.
»Vi har fået meldinger fra Københavns Politi om, at en person har forsøgt at begå selvmord
med en bombe på et hotel i København,« fortalte kollegaen.
Jakob Scharf og Frank Jensen kiggede på hinanden.
Det lød som en mærkelig måde at forsøge at tage livet af sig selv på.
Ti minutter senere fulgte en ny besked: Der var ikke tale om et selvmordsforsøg. Der havde
været en eksplosion på det lille Hotel Jørgensen nær Nørreport Station. Den første melding
om eksplosionen var indløbet klokken lidt i halv to om eftermiddagen denne fredag 10.
september 2010.
»Da vi fik beskeden om, at der havde været en eksplosion på et hotel ved Israels Plads, var
min første tanke, at det formentlig var et gasrør eller en frituregryde, som var røget i
luften. Det var ikke sådan, at vi med det samme tænkte, at det var en opgave for PET,«
husker Jakob Scharf.
Der gik ikke lang tid, før PET fik meldinger om, at eksplosionen hverken skyldtes gas eller
friture, men en bombe. Men hvad der var foregået på hotellet, var ingen klar over. Den
første tid gik spekulationerne på, at eksplosionen var forbundet til organiseret kriminalitet
– i bandemiljøer findes der også sprængstoffer. Et par PET-medarbejdere blev alligevel

sendt af sted mod Hotel Jørgensen, for når der er bomber i Danmark, bliver
efterretningstjenesten automatisk involveret.
Den næste melding fra Københavns Politis folk på stedet lød, at en person med blod i
ansigtet var stukket af fra Hotel Jørgensen kort efter eksplosionen. Han var løbet ind i
Ørstedsparken få hundrede meter derfra, og et stort antal politibetjente var nu blevet sendt
ind i parken for at finde ham.
Det blev alt sammen mere og mere bekymrende at høre om for PET: en bombeeksplosion
og en såret mand, som var stukket af med en sort taske.
Det stod klart, at der kunne være tale om et fejlslagent forsøg på terror. I PET blev man
bekymret for, om manden i parken havde tasken fuld af sprængstof.
PET havde i årevis frygtet netop dette scenarie: at en selvmords-terrorist rendte rundt i
Københavns gader. Derfor var folk fra Aktionsstyrken blevet trænet i at håndtere den
situation, fortæller Jakob Scharf.
»Vi vidste, at selvmordsterrorisme var en potentiel trussel, så vi havde været nødt til have
nogle ret svære diskussioner om, hvordan vi kunne udvikle et koncept for at håndtere en
selvmordsbomber. Der findes jo mange forskellige typer af selvmordsbombere. Der er
nogen, som er udstyret med en bombe, som kræver, at de aktivt udløser den. Der er andre,
som har en kontakt, de holder nede, og hvis de så bliver skudt og slipper kontakten, så
sprænger bomben. Og der er selvmordsterrorister, som ikke selv styrer bomben, men hvor
der er andre, som fjernstyrer sprængningen.«
Det grundlæggende problem med selvmordsterrorister er, at man risikerer at detonere
sprængstoffet, hvis man skyder dem på kroppen. Og selv hvis man ikke rammer
sprængstoffet, er der en risiko for, at den sårede selvmordsbomber er i stand til at udløse
bomben, forklarer Jakob Scharf.
»Den eneste måde, du kan pacificere en selvmordsbomber på, er ved at skyde
vedkommende, men du kan altså ikke skyde hvor som helst, hvis du skal undgå, at
vedkommende får lejlighed til at udløse bomben. Så vi taler om en helt anden måde at
skyde folk på. Du skyder ikke for at ramme dem i benene eller i armene. Du skyder for at
likvidere. Det er simpelthen et spørgsmål om, at du skyder meget præcist efter
nervecenteret ved hovedet, så det hele bliver lukket ned i ét hug,« siger han.

Dansk politi skyder normalt ikke for at dræbe, så PET havde udviklet en juridisk procedure
for, hvem der skulle give ordre til, at antiterrorkorpset måtte likvidere en potentiel
selvmordsterrorist. Det skulle den øverste chef i tjenesten.
10. september 2010 var første gang i PET’s historie, en sådan tilladelse blev skrevet under.
Frank Jensen lagde instruksen på skrivebordet foran Jakob Scharf, hvorefter ordren til
Aktionsstyrken var klokkeklar: Hvis den sårede mand bevægede sig hen mod en udgang for
at forlade Ørstedsparken, måtte han ikke slippe ud i live.
Der gik ikke lang tid, før den enorme politistyrke fandt den sårede bombemand. Han
havde sort hår, var klædt i jeans og en grå skjorte og lagde sig frivilligt ned på en grussti
med hænderne på ryggen. Han lå passivt på maven. Men om livet havde han rigtignok en
sort taske.
Da han ikke gjorde noget forsøg på at komme ud af parken, blev det ikke nødvendigt at
likvidere ham. Men betjentene slog ring omkring ham på god afstand, mens hærens
ammunitionsryddere blev tilkaldt.
Imens bombemanden lå på grusstien, forsøgte PET at finde ud af, hvad det hele handlede
om.
»Det var en meget kaotisk fase. Det handlede selvfølgelig om at fastslå, hvad der præcis var
sket på hotellet. Men vores fokus var mere rettet mod her og nu. Er han alene? Er der
andre på fri fod? Hvis der er andre på fri fod, hvilke andre mål kan der så være?
Eksplosionen havde fundet sted meget tæt på Nørreport Station, så det havde vi
selvfølgelig fokus på. Men kunne der være andre terrormål?« fortæller Jakob Scharf.
Beredskabet blev hævet flere steder, og der blev sendt kampklædte betjente på gaden ved
blandt andet Nørreport Station og Jyllands-Postens bygninger.
»Men det er grundlæggende meget svært at sige, hvad der er potentielle terrormål. Hele
kernen i den terrortrussel, vi har set gennem meget lang tid, er, at terrorister kan finde på
at gå efter civile mål, for eksempel trafikknudepunkter, hvor mange mennesker er samlet,
fordi de typisk er lettere tilgængelige mål end steder, som er mere bevogtede. Derfor kan
Nørreport Station selvfølgelig være et mål, og tegningesagen har betydet, at der er mål,
som er mere oplagte end andre. Men tingene er mere dynamiske end det. Der kan være
virkelig, virkelig mange potentielle mål at vælge imellem,« siger Jakob Scharf.

I de fleste terrorsager er det PET, som overdrager en sag til en politikreds efter længere
tids efterforskning, men i dette tilfælde var der tale om en forbrydelse, som allerede havde
fundet sted. Derfor var det Københavns Politi, som stod i spidsen for efterforskningen.
»Og det var lidt en udfordring for os, at det som udgangspunkt var en almindelig politisag.
Københavns Politi kørte det som enhver anden alvorlig politiefterforskning – de sikrede
spor, afhørte vidner og så videre,« fortæller Jakob Scharf.
»Men PET’s interesse var en helt anden. Vi var interesserede i at finde ud af, om han var
terrorist, og om han havde været alene. Jeg ville bare have, at vi skulle ind på det hotel så
hurtigt som muligt. For os var det ikke så vigtigt at sikre spor, vi ville ind for at finde ud af,
hvem han var, og om truslen var afværget.«
Klokken havde passeret otte om aftenen, da bombemanden endelig blev fjernet fra
grusstien i Ørstedsparken og kørt på hospitalet. På det tidspunkt havde robotten
Rullemarie uskadeliggjort hans sorte taske. Den viste sig ikke at indeholde sprængstoffer,
men blot en MP3-afspiller. Mere interessante var fundene på et lille toilet i kælderen under
Hotel Jørgensen. Toi-letkummen var fuldstændigt smadret, loftet var spækket med
fragmenter fra bomben, og på gulvet lå der – ud over kaskader af vand fra det
sønderbombede toilet – en masse små stålkugler samt fiskesnøre, latexhandsker, et 9-volts
Duracell-batteri og en bunke ledninger.
Hele dagen og aftenen var den operative stab samlet i Søborg. Der var konstant kontakt til
Justitsministeriet på Slotsholmen, og stemningen var præget af forvirring, fordi ingen
vidste, hvad det hele gik ud på. Samtidig måtte PET dagen igennem forholde sig til forkerte
historier i medierne. TV 2 News kørte en nyhed om, at 3-4 mænd med bombebælter skulle
være blevet anholdt i bil i Nordsjælland. Tv-stationens rapporter understregede, at det var
ubekræftede oplysninger, og selvom den operative stab i PET ikke havde hørt om andre
bombemænd, måtte tjenesten forholde sig til det, de hørte, og kontakte Nordsjællands
Politi for at sikre sig, at historien ikke var sand.
»Vi lærte meget om krisekommunikation den dag, for du kan have alle mulige forkromede
planer på forhånd om, hvordan man skal kommunikere i tilfælde af et terrorangreb. Men
hverken regeringen, ministeriet, politiet eller PET har monopol på at kommunikere i den
slags situationer. Det kører på alle kanaler og på de sociale medier, og der bliver gættet på
livet løs. Det er man nødt til at være klar på,« siger Jakob Scharf.

Hverken i Justitsministeriet eller PET havde nogen lyst til at gå ud og sige, at hændelsen på
Hotel Jørgensen var et fejlslagent forsøg på terror, når man ikke var sikker på det, men
PET endte sidst på aftenen med at udsende en pressemeddelelse:
»Det er endnu for tidligt at sige, om der er tale om en terrorrelateret forbrydelse eller
anden form for alvorlig kriminalitet, men der er omstændigheder, der peger i retning af et
mislykket terrorangreb,« lød det i en udtalelse fra Jakob Scharf.
Hvem bombemanden var, anede ingen.
Da den operative stab tidligt næste morgen mødtes igen i Søborg, var der allerede langt
flere informationer om eksplosionen på Hotel Jørgensen.
I løbet af natten var der foretaget undersøgelser på gerningsstedet, og det stod klart, at
bombens eksplosiv var TATP, det ekstremt ustabile sprængstof, som er populært blandt
terrorister. I en sportstaske, som bombemanden havde efterladt på det søndersprængte
toilet, var der desuden blevet fundet et gammelt turistkort over København. På bykortet
havde han skrevet adressen på Jyllands-Postens hovedkvarter i Viby.
Alt pegede på, at den mystiske bombemand var terrorist.
Bombemanden fortsatte dog med at lege kispus med politiet. Da han dagen efter
eksplosionen blev fremstillet i Københavns Dommervagt, og dommeren indledte med at
spørge til hans navn, lænede bombemanden sig over imod den fransktalende tolk ved sin
side og hviskede noget til hende.
»Det kan han ikke huske,« oversatte tolken.
»Hvor er du født?« forsøgte dommeren.
Det kunne bombemanden heller ikke huske.
Allerede samme aften kunne Ekstra Bladet afsløre, at den mystiske bombemand formentlig
havde planlagt at angribe Jyllands-Postens redaktionslokaler i Aarhus. På baggrund af
»politi-kilder tæt på efterforskningen« kunne avisen fortælle, at der var blevet fundet et
turistkort med en cirkel tegnet omkring Jyllands-Postens adresse i Viby. Ekstra Bladets
oplysninger var ikke helt korrekte – adressen var skrevet med bogstaver, ikke markeret
med en cirkel på kortet – men det centrale var lige på kornet.

Det irriterede Jakob Scharf, at der allerede halvandet døgn efter eksplosionen var blevet
lækket oplysninger til Ekstra Bladet.
»Men det var ikke overraskende, for det er noget, der flere gange har givet PET
udfordringer i samarbejdet med det almindelige politi. Informationer fra det almindelige
politi ryger bare hurtigt videre til pressen. Fordi journalisterne har gode kilder i politiet.
Fordi der er kilder i politiet, der er interesserede i at levere oplysninger til pressen. Og
fordi det i almindelige politiefterforskninger er normalt, at der er rigtig mange i politiet,
som har adgang til oplysninger, selvom de ikke nødvendigvis har noget at gøre med
efterforskningen, « siger Jakob Scharf.
»Hvis man selv sidder med en efterforskning, så har man en meget klarere fornemmelse
af, hvilke oplysninger man skal holde for dig selv, og hvad der kan deles med pressen. Men
hvis man ikke selv er en direkte del af efterforskningen og måske bare har hørt nogen tale
om sagen på gangene, så har man måske lidt lettere ved at dele oplysninger med en
journalist, der ringer. Det er jo ikke altid, at der er tale om fortrolige oplysninger. Men det
er et problem i de situationer, hvor det stadig har en efterforskningsmæssig betydning, at
en oplysning kommer ud i det offentlige, især i situationer, hvor der kan være mulige
medgerningsmænd på fri fod.«
Jakob Scharf erkender, at han ikke kan være sikker på, at oplysningen om bombemandens
turistkort ikke blev lækket til Ekstra Bladet af medarbejdere fra PET. Men han mener ikke,
at det er sandsynligt, fordi medarbejderne i PET er langt mere vant til at arbejde efter et
need to know-princip, hvor det kun er få medarbejdere, der kender til oplysningerne i de
enkelte sager.
»Jeg mener helt grundlæggende, at man har et kulturelt problem i politiet på det her
punkt. Lige siden Blekingegadesagen har der været diskussion om, hvorfor PET ikke deler
oplysninger med det almindelige politi. På den anden side er det også sådan, at så snart
PET deler oplysninger med en politikreds, så er der risiko for, at oplysningerne bliver
lækket,« mener Jakob Scharf.
»Det er et problem, som vi fra PET’s side flere gange prøvede at tage op over for det øvrige
politi ved at sige, at der simpelthen er brug for en kulturændring i politiet. Det kan ikke
være rigtigt, at en journalist kan ringe til hvilken som helst politimand og få en udtalelse
om nærmest en hvilken som helst sag. Det kan godt være, at man i større omfang kan sige

noget om efterforskningen. Men det skal være mere styret, så det for eksempel er en
efterforskningsleder, der udtaler sig. Det er ikke ordentligt, sådan som det ofte foregår nu,
hvor politiet går i retten og beder om lukkede døre, fordi intet må komme ud fra
efterforskningen, men samtidig deler oplysninger med journalister. Det er enten eller.«
Bortset fra lækagen til Ekstra Bladet var Jakob Scharf dog godt tilfreds med samarbejdet
med Københavns Politi i arbejdet med at opklare omstændighederne omkring
eksplosionen på Hotel Jørgensen.
»Vi fordelte hurtigt opgaverne mellem os. Københavns Politi tog sig af gerningsstedet og
efterforskningen af, hvad der var foregået. Vi tog os af forsøget på at finde ud af, om der
stadig var folk på fri fod, om truslen var inddæmmet, og om folk i Danmark eller udlandet
havde været involveret i hans planer.«
Der begyndte hurtigt at tegne sig det billede, at den navnløse mand ikke havde
samarbejdet med personer i Danmark.
»Det handlede om at finde ud af, om der havde boet andre på hotellet sammen med ham,
eller om han var blevet set sammen med andre. De ansatte på hotellet blev afhørt, og i PET
hev vi fat i alt, hvad vi overhovedet havde af kilder, for at vise dem billeder og spørge, om
nogen kendte ham. Efter et stykke tid begyndte vi at få brikkerne på plads, og vi kunne se,
at han efter alt at dømme havde boet alene på hotellet, og at han ikke var set sammen med
andre. Det betød, at vi turde konkludere, at der ikke havde været andre gerningsmænd i
Danmark.«
Bombemanden nægtede fortsat at udtale sig til politiet, og han havde gjort sig umage for at
sløre sin identitet.
Politiets efterforskning viste, at han var tjekket ind på Hotel Jørgensen 7. september 2009
under navnet Raoul Foltz. Dagen efter havde han købt en busbillet til den belgiske by Liège
under navnet Hans Veller. Han havde bestilt plads på en bus med afgang fra København
10. september klokken 16.10, men den bus nåede han ikke, for på det tidspunkt lå han
såret på en grussti i Ørstedsparken. Blandt hans ejendele havde politiet desuden fundet et
tredje sæt identifikationspapirer med navnet David Francois J de Vicq de Cumptich.
Men den sårede bombemand hed hverken Raoul, Hans eller David. Identitetspapirerne var
enten stjålne eller forfalskede.

Busbilletten til Liège var dog et konkret spor, for politiet fandt også ud af, at
bombemanden var ankommet til København i en Eurolines-bus fra Belgien. Under rejsen
til Danmark havde han benyttet en fjerde falsk identitet – Maxime Didier – som med sin
franske klang også kunne tyde på, at han stammede fra Belgien. PET rettede derfor
henvendelse til den belgiske efterretningstjeneste for at afklare, om bombemanden var
kendt hos dem.
Men heller ikke det kom der noget ud af:
»Det hele var foregået en fredag eftermiddag, og da vi kontaktede den belgiske
efterretningstjeneste, var de gået hjem. De holdt weekend. Vi var ved at blive sindssyge
over, at vi simpelthen ikke kunne komme i kontakt med den belgiske tjeneste,« fortæller
Jakob Scharf.
Bombemandens fingeraftryk blev også sendt ud til politi over hele verden, og der gik ikke
lang tid, før en politimyndighed på Balkan meddelte, at man havde fundet fingeraftrykkene
i sit kriminalregister: Manden var en kendt forbryder fra Serbien. PET troede kortvarigt, at
det nu var lykkedes at identificere bombemanden, men halvandet døgn senere kom der
kontramelding fra Balkan. Der var sket en fejl ved søgningen i registrene. Bombemanden
var ikke deres gamle kending alligevel.
For at få offentlighedens hjælp frigav Københavns Politi billeder af den mystiske
bombemand. På dem kunne man se, at han havde en flad næse, der havde været brækket
flere gange. Det kunne tyde på, at han var bokser eller dyrkede en anden
næsebensbrækkende kampsport.
Han havde desuden et andet endnu mere distinkt fysisk kendetegn:
Han manglede sit højre underben og gik med protese.
Det kunstige ben blev sendt til undersøgelse hos en bandagist i Danmark.
De fleste benproteser er udstyret med såkaldte batchnumre, som afslører, hvor og hvornår
en protese er fremstillet. Det viste sig, at bombemanden flere år tidligere havde slebet
numrene væk fra ydersiden af sin benprotese. Det var dog ikke lykkedes ham at slette alle
spor. En benprotese består typisk af en kerne og et ydre kosmetisk lag, som skal få den til
at ligne et rigtigt ben. Protesens falske kød og hud havde ikke været åbnet, og på den
inderste del af protesen fandt bandagisten et batchnummer. Med det kunne man komme i

kontakt med virksomheden, der havde solgt protesen. Havde de registreret, hvem de havde
solgt den til?
Inden de tekniske undersøgelser af bombemandens protese nåede at afsløre hans identitet,
blev jagten imidlertid afsluttet af en medarbejder på avisen B.T.
Ligesom alle andre medier forsøgte avisen at finde frem til bombemandens identitet. Det
lykkedes, da en fransktalende fotopraktikant begyndte at ringe rundt til bokseklubber i
Belgien for at spørge, om nogen kendte til en etbenet bokser. Det gjorde en boksetræner i
Liège. Han kunne fortælle, at den mystiske bombemand måtte være en amatørbokser, som
trods det manglende underben havde bokset 20 kampe.
Jakob Scharf var selvfølgelig glad for, at bombemandens identitet blev afsløret, men det
irriterede ham samtidig, at medierne de første dage var hurtigere end politi og
efterretningstjeneste til at grave oplysninger frem.
»Det var enormt frustrerende, men sådan vil det ofte være med sager, hvor der er
forbindelse til udlandet. Vi var også godt klar over, at han sandsynligvis var fra Belgien og
havde bokset, men vi kunne ikke bare begyndte at ringe rundt til belgiske bokseklubber.
Dansk politi må ikke på egen hånd efterforske i udlandet. Der er nogle procedurer, som
skal overholdes, og vi kunne simpelthen ikke komme igennem til den belgiske
efterretningstjeneste. Så derfor vil man i den slags sager se, at pressen i begyndelsen kan
løbe tingene hurtigere op, end politiet kan,« siger Jakob Scharf.
***
Det første brudstykke i historien om Lors Doukaev stammer fra en dag i 1995 i det
krigshærgede Tjetjenien. Lors Doukaev var ti år gammel og legede med sin fætter i
familiens køkkenhave, da han trådte på en landmine. Den eksploderede, og Lors fik højre
fod og underben flået af.
»Jeg vil dræbe de voksne, mor!« råbte den spinkle, mørkhårede dreng til sin mor, da han
blev båret væk med blodet flydende fra benet.
Den grusomme anekdote stammer fra bogen Tjetjenien – Retten til Kultur, hvor Lors
Doukaevs mor fortæller om familiens barske tid Rusland og Tjetjenien. I bogen kan man
også se et billede af den 10-årige dreng i en rødstribet T-shirt og med benstumpen i gips.

Da Lors Doukaev mange år senere sad i et retslokale i Danmark, bekræftede og udbyggede
han sin livshistorie.
Han blev født i Rusland som søn af en mor, der var læge, og en far, som var officer i den
russiske hær. I barndommen rykkede familien rundt efter farens arbejde, men da faren
blev såret og måtte pensioneres, flyttede familien tilbage til Tjetjeniens hovedstad,
Groznyj, hvor forældrene stammede fra. Det var her, Lors Doukaev mistede sit højre
underben.
Konflikten i Tjetjenien eskalerede, og i 2000 flygtede familien til Belgien, hvor de bosatte
sig i byen Arlon nær grænsen til Luxembourg. Det var her, Lors Doukaev begyndte at træne
i en lokal bokseklub.
I 2005 flyttede familien videre til Liège, fordi både Lors Doukaev og hans søster skulle i
gang med deres uddannelser. I Liège begyndte han at læse arkitektur på Institut Supérieur
d’Architec-ture Saint-Luc, mens han fortsatte karrieren som amatørbokser.
Det var arkitektstudierne, som første gang førte Lors Doukaev til Danmark. I 2008 var han
i København sammen med sine medstuderende for at se på byens arkitektur. Senere
vendte han tilbage til København på egen hånd.
Det er ikke til at sige, om han allerede dengang begyndte at planlægge et terrorangreb mod
Jyllands-Posten. Men under alle omstændigheder vendte han i september 2010 tilbage til
København.
Ved sit første besøg i Danmark havde han rejst under sit rigtige navn. Men denne gang var
han udstyret med fire forskellige falske identiteter. Han havde også pakket en særpræget
rejsetaske. I hans bagage lå en skarpladt pistol med 40 skud, en hjemmebygget bombe og
forskellige sæt tøj til at forklæde sig.
Der var meget i efterforskningen, som tydede på, at Lors Doukaev havde planlagt at
angribe Jyllands-Posten. På Københavnerkortet havde Lors Doukaev ikke bare skrevet
avisens adresse i Viby. Han havde også sat et kryds ved en adresse på Blegdamsvej, hvor en
familie med efternavnet Rose boede. Noget kunne tyde på, at Lors Doukaev – uden held –
havde forsøgt at finde Flemming Roses adresse.
Politiet manglede dog stadig at kunne bevise, hvad hans motiv var. Derfor installerede PET
overvågningskameraer i Lors Doukaevs fængselscelle på Politigården i København. På

overvågningen kunne agenterne en dag se, at Lors Doukaev skjulte et stykke papir i sin
benprotese, før han forlod cellen for at hilse på sin mor, der kom på besøg i fængslet.
Det var den 30. september 2010, 20 dage efter det fejlslagne terrorangreb.
I besøgscellen blev Lors Doukaev visiteret af to fængselsbetjente, som ved at skrue
benprotesen fra hinanden fandt et brev, som han forsøgte at smugle ud til sin mor. I brevet
instruerede Lors Doukaev sin mor om ikke at sige noget til nogen, og han bad hende om at
få en anden navngiven kvinde til at holde kæft.
Denne anden kvinde var en af Lors Doukaevs veninder i Belgien.
På baggrund af oplysningerne i brevet gennemførte belgisk politi nogle dage senere en
ransagning i kvindens hjem. Det viste sig, at Lors Doukaev i perioder havde boet hos
hende, og at hans mor også boede der. Moren var sågar til stede i lejligheden, da politiet
troppede op for at gennemføre ransagningen.
I kvindens lejlighed fandt belgisk politi en ekstern harddisk, som tilhørte Lors Doukaev. På
den havde han gemt 16 video-film med militant islamistisk materiale. Han havde desuden
downloadet manualer i at udføre snigmord med kniv, at begå sig som spion i fremmede
lande og i at fremstille sprængstoffer. Bombemanualen indeholdt opskrifter på 45 typer
sprængstoffer, og den allerførste opskrift i manualen var på TATP, det sprængstof, han
havde taget med til København.
»Det var et gennembrud i sagen, da vi havde ham på overvågning, mens han gemte brevet i
sin benprotese. Den efterfølgende ransagning gav vigtige spor og beviser til sagen,« siger
Jakob Scharf.
Brevet indeholdt dog også et potentielt vigtigt spor, som aldrig er blevet opklaret. I brevet
instruerede Lors Doukaev sin mor i, at hun skulle sørge for at bortskaffe nogle nøgler til en
garage. PET havde mistanke om, at der kunne være tale om en garage med sprængstoffer
eller våben, og under ransagningen i lejligheden i Belgien havde politiet tilmed fundet en
elektronisk garageåbner. Men da belgisk politi spurgte Lors Doukaevs mor direkte, hvilken
garage den kunne åbne, klappede hun i som en østers.
Den fremgangsmåde var Jakob Scharf ikke tilfreds med.

PET ville have haft den belgiske efterretningstjeneste til at skygge Lors Doukaevs mor frem
til garagen, eftersom noget allerede tydede på, at hun i et eller andet omfang var bekendt
med sønnens aktiviteter. Men i stedet valgte belgisk politi at spørge og gjorde det dermed
indlysende for hende, at man var interesseret i garagen.
Da Bruxelles i 2016 blev angrebet af terrorister, blev den belgiske efterretningstjeneste
efterfølgende udsat for voldsom kritik. Jakob Scharf siger, at PET i 2010 heller ikke var
blæst bagover af kompetencerne hos de belgiske kollegaer.
»Det var ikke fordi, vi var imponerede over den belgiske tjeneste. De var i et lidt andet gear
på det tidspunkt, end vi var i Danmark, for vi havde jo i lidt længere tid arbejdet med et
helt andet trusselsbillede, end de havde været vant til,« nøjes Jakob Scharf med at
konstatere.
***
Lors Doukaev var ikke interesseret i at hjælpe politiet med at kortlægge sin færden i
København. Men ved at tale med vidner og gennemgå videoovervågningsmateriale
lykkedes det politiets efterforskere at få et godt billede af, hvad han havde foretaget sig i
dagene før eksplosionen.
Da han var ankommet til København, havde han henvendt sig på Hotel Jørgensen uden
nogen forudgående reservation. Han havde betalt kontant for en seng på en sovesal.
Dagen efter havde et overvågningskamera fanget Lors Doukaev, da han gik ind på Østerbro
Posthus ved Trianglen og købte en lille papkasse og noget tape. På videoen kunne man se,
at han havde et veltrimmet skæg omkring munden og var iklædt lysegrå kasket og sorte
solbriller.
Det hele lod til at være en forklædning. For på andre overvågningsvideoer fra København
kunne politiet se, at Lors Doukaev havde barberet skægget væk og havde skiftet tøj.
Efterforskerne fandt også ud af, at Lors Doukaev havde besøgt butikken Stereo Studio på
Nørrebrogade, hvor han havde købt et Nintendo-computerspil. Han have dog ikke tænkt
sig at spille computer; plastikæsken skulle bruges til det terrorangreb, han havde i
tankerne.

På Hotel Jørgensen havde Lors Doukaev ligget på sovesal med en ung turist fra Japan. Den
unge backpacker fortalte politiet, at han dagen før eksplosionen havde været på baren Café
Floss i Pisserenden med den etbenede belgier. De var kommet hjem til hotellet omkring
klokken halv to om natten, hvor de havde sat sig i et fællesrum og set videoer på YouTube.
På et tidspunkt havde Lors Doukaev lånt japanerens computer, og politiets teknikere
kunne nu se, at Doukaev havde benyttet lejligheden til at søge efter adressen på JyllandsPosten i Viby.
Politiets teori var, at Lors Doukaev var rejst til København for at angribe Jyllands-Posten,
men at han ikke havde gjort sit forarbejde ordentligt.
Han havde ikke været klar over, at avisen siden hans første besøg i byen var flyttet ud af
lokalerne på Kongens Nytorv, og da det gik op for ham, besluttede han at ombygge den
bombe, han havde haft med i bussen fra Belgien, til en brevbombe, som han ville sende til
Jyllands-Postens kontorer i Viby.
De tekniske undersøgelser fra det ødelagte toilet på Hotel Jørgensen viste, at Lors Doukaev
næsten havde været færdig med at konstruere brevbomben, da den detonerede ved et
(u)held. Han havde placeret sprængstoffet i plasticæsken med computerspillet, som han
havde købt i Stereo Studio. Ovenpå havde han placeret et stykke pap, som han havde limet
flere hundrede små metalkugler fast på. Plasticæsken fyldt med sprængstof og metalkugler
havde han derefter proppet i to kuverter.
Hans plan var, at bomben skulle eksplodere, idet modtageren trak den inderste kuvert ud
af den ydre kuvert.
Sprængstofeksperterne vurderede, at en sådan brevbombe spækket med metalkugler
normalt ville dræbe alle inden for en radius af én til to meter. Lors Doukaev havde været
ekstremt heldig med at overleve. På det lille kældertoilettet blev der fundet 408 små
metalkugler på gulvet, udover de 77, som havde kilet sig ind i loftet, og dem, lægerne måtte
pille ud af kroppen på Lors Doukaev.
***
Da Lors Doukaev i maj 2011 sad på anklagebænken i Københavns Byret, nægtede han sig
skyldig og hævdede, at han bare havde været på turistrejse i København. Han havde dog

ikke nogen troværdig forklaring på, hvorfor han havde medbragt en bombe og en skarpladt
pistol.
Han blev idømt 12 års fængsel og udvisning fra Danmark.
Der var intet i PET’s efterforskning, som viste, at han havde stået i ledtog med personer i
Danmark. Politiet forsøgte også at finde ud af, om han havde arbejdet sammen med
terrorister i udlandet. Den tyske efterretningstjeneste kunne fortælle, at Lors Doukaev i
oktober 2009 var ankommet i en BMW til en navngivningsfest i en moske i Bremen. Tyske
myndigheder betragtede moskeen som en af de mest yderligtgående i landet, og derfor
havde tyske efterretningsagenter ligget på lur og fotograferet Lors Doukaev og andre
festdeltagere.
Der var dog intet i PET’s efterforskning, der pegede på, at Lors Doukaevs kontakter til
tyske ekstremister havde sammenhæng med planerne om at angribe Jyllands-Posten.
»Hans radikalisering var foregået i nogle militant-islamistiske miljøer, han var ikke bare
blevet radikaliseret på egen hånd, men vi kunne ikke forbinde angrebsforsøget til nogen
etablerede grupper og netværk, hverken i Danmark eller i udlandet. Han havde handlet
helt på egen hånd,« siger Jakob Scharf.
I samfundsdebatten hører man ofte udtrykket »enlige ulve« om terrorister, som opererer
helt på egen hånd. PET foretrækker at bruge udtrykket »soloterrorister«. For selv de
terrorister, der går til angreb alene, har næsten altid været i kontakt med andre
ekstremister på et tidspunkt.
»Det er meget sjældent, at man ser nogen, der fuldstændig uafhængigt af andre bliver
radikaliseret og planlægger eller gennemfører terror. Det kan godt være, at man på et
tidspunkt går på egen hånd og gennemfører et terrorforsøg, men typisk er en person blevet
klar til at begå terror gennem processer med andre mennesker,« siger Jakob Scharf.
Det var også tilfældet med Lors Doukaev, og på den måde var den etbenede bokser
legemliggørelsen af al-Qaeda-lederen Anwar al-Awlakis store vision om, at terrorister i
Vesten ikke skal vente på ordrer, men bare gøre noget på egen hånd: Det er ikke
nødvendigt at flyve fly ind i skyskrabere. Man kan bare tage en køkkenkniv og gå til
angreb. Eller tage en bombe med i bussen fra Belgien til Danmark.

»Budskabet fra Awlaki og al-Qaeda på Den Arabiske Halvø havde længe været, at man bare
skulle gøre noget, og at det ikke var så vigtigt, om det lykkedes, når bare man fastholdt
presset på fjenderne. Det med at gå væk fra de store og komplekse terrorangreb og over til
mere simple angrebsformer var et strategiskift, og Lors Doukaev var et eksempel på, at den
strategi var slået igennem. Det samme var Øksemanden i virkeligheden,« siger Jakob
Scharf.
Det er en strategi, som siden har resulteret i stribevis af mindre terrorangreb i Europa. Og
det er en strategi, som terrorgruppen Islamisk Stat de seneste år i høj grad har taget til sig.
Men ud over det faktum, at han var en soloterrorist, forblev Lors Doukaev på mange måder
et mysterium for PET. Det blev for eksempel aldrig klart, hvad der havde radikaliseret
ham. Måske var det den traumatiske opvækst i Tjetjenien. Måske var det kontakten til
radikale miljøer i Belgien og Tyskland. Måske var det en kombination af de forskellige
faktorer.
Hans adfærd forbliver også et mysterium. På den ene side havde Lors Doukaev bevæget sig
rundt i København som en erfaren spion – han havde jævnligt skiftet tøj, og han havde
brugt handsker for ikke at sætte fingeraftryk – hvilket kunne indikere, at han havde
modtaget en form for træning. På den anden side havde han på amatøragtig vis nær slået
sig selv ihjel med en bombe på et lokum.
»Under alle omstændigheder skal man være forsigtigt med at konkludere, at fordi det er
amatører, vi står overfor, så kan de typisk ikke få tingene til at fungere. Lors Doukaev var
rent faktisk ikke langt fra at kunne gennemføre sine planer,« siger Jakob Scharf.
Det var dagen før 11. september, som siden terrorangrebene mod USA i 2001 har været en
mærkedag for militante islamister. Lors Doukaev befandt sig få hundrede meter fra
Danmarks travleste trafikknudepunkt med en fuldt funktionel bombe og en skarpladt
pistol. I princippet kunne han være gået ned på Nørreport Station for at detonere sin
bombe. Hans planer gik først galt, da han besluttede sig for at sende en brevbombe til
Jyllands-Posten.
Indtil da havde PET ingen ide om, at en etbenet belgisk bokser med tjetjensk baggrund
eksisterede og udgjorde en trussel mod Danmark.
For PET og Jakob Scharf var det ikke morsomt, da han blev anholdt.

»Det er jo det værste for en efterretningstjeneste at være nødt til at stille sig op og
sige: ’Det her havde vi slet ingen ide om på forhånd. Vi havde ingen informationer.’ Jeg ved
faktisk ikke, hvad der er værst: at man er nødt til at erkende, at man faktisk har haft
oplysninger, men ikke har nået at reagere på dem. Eller at man er nødt til at erkende, at
man er helt blank i forhold til den konkrete sag. Sagen med Lors Doukaev er et eksempel
på det sidste. Vi havde simpelthen ingen oplysninger om ham på forhånd,« siger Jakob
Scharf.
»Men sådan er det. Det kan ske, og det er selvfølgelig derfor, at man vil kunne se PET
gentage igen og igen i trusselsvurderinger, at der ikke er nogen sikkerhed for, at man
opdager alle trusler. PET kan fortælle, hvordan trusselsbilledet ser ud, men det er ikke
nogen garanti for, at PET kan nå at skride ind over for hver eneste trussel. Det gælder især
i forhold til soloterrorister og folk, der kommer rejsende fra et andet land.«

Kapitel 9: Operation Constant
»Sagen mod den svenske terrorgruppe har været den mest alvorlige i
Danmark, hvis du ser på professionalismen, planlægningen, og hvor tæt vi
faktisk var på, at et omfattende terrorangreb blev gennemført«
Mounir Dhahri var som sunket i jorden.
Den 44-årige tuneser havde boet i Sverige, siden han som ung kom til landet fra Tunesien,
men hans privatliv i Stockholm var ét stort rod. Han havde problemer med at finde fast
arbejde. Han havde domme for vold, trusler og narkokriminalitet. Og børn med to
forskellige kvinder, som endda var søstre.
16. november 2008 var Mounir Dhahri steget på et fly i Stockholms Arlanda-lufthavn og
flygtet fra det hele. Et års tid senere meldte den ene ekskone ham savnet og fortalte svensk
politi, at hun frygtede, at han var blevet myrdet. Siden var der gået et år mere, uden at
nogen havde hørt fra ham.
Derfor var det opsigtsvækkende, da den svenske efterretningstjeneste SÄPO i begyndelsen
af november 2010 modtog et tip om, at Mounir Dhahri var tilbage i Stockholm. Ifølge
tippet var han i færd med at planlægge et terrorangreb sammen med en anden mand.

Af gode grunde havde tjenesten ingen adresse på Mounir Dhahri, men den anden mand,
som blev nævnt – 37-årige Sahbi Zalouti – boede i en lejlighed på Frihetsvägen i
Stockholm-forstaden Järfälla. Tippet kom fra en kilde, som tidligere havde leveret
troværdige informationer, så SÄPO sendte et hold observatører ud til adressen.
Politifolkene holdt parkeret i en diskret bil nær den røde syv-etagers boligblok for at holde
øje med, hvem der kom og gik. I lang tid var der ikke noget at berette om, men efter nogle
dage dukkede en muskuløs mand med langt, kruset og sort hår pludselig op foran blokken.
Han viste sig kun i et kort glimt, men det var længe nok til, at observatørerne nåede at
genkende Mounir Dhahri.
Den 44-årige tuneser var i al hemmelighed vendt tilbage til Stockholm. Nu gemte han sig
bag nedrullede gardiner i lejligheden på femte sal i den røde etageejendom.
SÄPO’s efterforskning afslørede, at Mounir Dhahri en uges tid tidligere var ankommet til
Bruxelles med et fly fra Grækenland. Fra den belgiske hovedstad havde han ringet til Sahbi
Zalouti i Stockholm, og et par dage senere var Sahbi Zalouti kørt de godt 1.500 kilometer i
bil fra Järfälla til Bruxelles for at hente Mounir Dhahri og tage ham med hjem til
lejligheden i Stockholm-forstaden.
Det er både hurtigere og billigere at flyve fra Bruxelles til Stockholm, men hvis Mounir
Dhahri var ankommet med fly, var han blevet registreret i lufthavnen. Ved at køre den
lange vej lykkedes det ham at vende ubemærket tilbage til Sverige.
Ifølge SÄPO’s oplysninger havde Mounir Dhahri blandt andet opholdt sig i Pakistan i de to
år, han havde været væk fra Sverige. Han havde været i en træningslejr for terrorister i
Waziristan, og nu var han blevet sendt tilbage til Sverige med ordre om at udføre et
terrorangreb.
Ifølge SÄPO’s kilde skulle angrebet dog ikke finde sted i den svenske hovedstad. Det skulle
ske i Danmark. Og det skulle ske snart.
***
Internt i den svenske efterretningstjeneste blev sagen mod Mounir Dhahri og Sahbi Zalouti
døbt »Operation Aqua«, formentlig med reference til den danske popgruppe, som i
slutningen af 1990’erne blev berømt verden over med en sang om en legetøjsdukke.

PET blev orienteret om sagen i midten af november 2010, og i den danske
efterretningstjeneste blev sagen døbt »Operation Constant« – opkaldt efter den hollandske
maler Constant Nieuwenhuys, som sammen med danske Asger Jorn var med til at stifte
kunstnerbevægelsen Cobra.
»Det var en efterforskning, der begyndte i Sverige, men da det blev klart for den svenske
tjeneste, at der var tale om planer rettet mod Danmark, blev vi hurtigt koblet på,« fortæller
Jakob Scharf.
På det tidspunkt var der stadig ingen, der vidste, hvor eller hvornår Mounir Dhahri og
Sahbi Zalouti havde planer om at angribe i Danmark. PET betragtede dog efterretningerne
fra Sverige som meget troværdige, og 23. november 2010 udsendte tjenesten en ny
vurdering af terrortruslen mod Danmark.
»Der er en specifik terrortrussel mod personer og lokaliteter med tilknytning til
tegningesagen. Samtidig er der fornyede indikationer på, at terrorgrupper i udlandet søger
at sende terrorister til Danmark for at begå terrorangreb,« udtalte Jakob Scharf i en
medfølgende pressemeddelelse.
Det var første gang, at PET så direkte advarede mod tilrejsende terrorister, men Jakob
Scharf afviste dengang over for medierne at uddybe baggrunden for den usædvanlige
trusselsvurdering. I dag, snart seks år senere, vil han gerne fortælle, at advarslen blandt
andet var direkte møntet på Mounir Dhahri og Sahbi Zalouti.
»Da vi gik ud med den trusselsvurdering, var det blandt andet på grund af
efterforskningen mod svenskerne, men det var ikke kun på grund af dem. I den periode var
der hele tiden forlydender om, at terrorceller rundt omkring i Europa var klar til at angribe
i Danmark. Før sagen mod Lors Doukaev havde analysen i PET været, at det ville være
vanskeligt for udenlandske terrorister at udføre et terrorangreb i Danmark, uden at de
først havde haft kontakt til nogen her i landet. Men sagen med Doukaev havde vist, at det
var en analyse, som vi var nødt til at nuancere. Vi fik konstant oplysninger om nye trusler
fra udlandet, og der var en fornemmelse af usikkerhed i PET; en fornemmelse af, at noget
kunne gå galt. Så det handlede også om generelt at forberede befolkningen på, hvad der
kunne ske. At der kunne komme et angreb,« fortæller Jakob Scharf.

I slutningen af november 2010 anmodede PET og Rigspolitiet desuden alle landets
politikredse om at være ekstra opmærksomme på truslen fra terrorister frem til årsskiftet.
Jakob Scharf mente, at man var nødt til at begrunde over for borgerne, hvorfor der hele
julemåneden ville være flere uniformerede betjente på gaden.
Sideløbende blev en efterretningsoperation på tværs af landegrænser indledt for at finde
ud af, hvad Sahbi Zalouti og Mounir Dhahri var i gang med at planlægge. I Sverige fik
SÄPO tilladelse til at aflytte alle telefoner tilknyttet lejligheden på Frihetsvägen i Järfälla. I
Danmark koncentrerede PET sig primært om mulige medsammensvorne i Danmark, og
gennem elektronisk overvågning afslørede PET, at de to mænd i Stockholm forsøgte at
skaffe en lejlighed i København.
»Det var meget interessant for os. Vi havde interesse i, at de kom så langt i deres planer, at
vi var sikre på, at de kunne straffes for forsøg på terror, og hvis vi vidste, hvor de skulle bo i
København, ville det give os mulighed for at følge dem helt tæt og finde ud af mere om
deres planer og forbindelser,« siger Jakob Scharf.
På chatforummet Paltalk havde Sahbi Zalouti fået kontakt til en 26-årig irakisk asylansøger
fra Københavnsområdet. Han var en del af det salafistiske miljø i hovedstaden, og PET
kendte ham i forvejen, blandt andet for hans bekendtskaber i kredsen omkring de anholdte
i Glostrupsagen og Glasvejsagen.
»Vi havde i noget tid holdt øje med den pågældende mand i Danmark, fordi han spillede en
central rolle på forskellige ekstreme fora på internettet. Han fungerede som en slags
administrator og redaktør på flere al-Qaeda-relaterede hjemmesider og fora, og derfor
havde vi interesseret os for ham,« fortæller Jakob Scharf.
Derfor kunne PET også følge med 26. november 2010, da Sahbi Zalouti og irakeren fra
København indledte en chat på Paltalk.
»Min bror, findes der en bolig til leje?« spurgte Sahbi Zalouti.
»Min bror, ønsker du en bolig til leje?« svarede irakeren i den anden ende.
»Ja,« bekræftede Sahbi Zalouti og fortalte, at han ledte efter en lejlighed i København, som
allerede var ledig fra begyndelsen af december.

»Jeg vil prøve at ordne sagen, om Allah vil,« svarede den irakiske asylansøger fra
Danmark.
To dage senere vendte han tilbage med gode nyheder: Han kunne godt skaffe en lejlighed i
København fra begyndelsen af december.
»Jeg vil gerne have boligen, må Allah velsigne dig,« svarede Sahbi Zalouti med det samme.
Så tilføjede han:
»Ikke en skabning må vide noget om dette.«
Det gjorde ikke den store forskel, at Sahbi Zalouti indskærpede over for den 26-årige iraker
i København, at han ikke måtte fortælle andre om lejligheden. Både den danske og svenske
efterretningstjeneste havde læst dem over skulderen. Efterforskerne var dog ikke klar over,
om der var tale om løs snak, eller om den arbejdsløse iraker virkelig kunne skaffe en
lejlighed i København. Ikke desto mindre bestyrkede chatsamtalen mistanken om, at Sahbi
Zalouti og Mounir Dhahri havde planer om at tage til København i løbet af december.
Fra 1. december begyndte SÄPO derfor at skygge de to mænd døgnet rundt.
December 2010 var den koldeste måned i over 100 år i Stockholm. De fleste dage var den
svenske hovedstad pakket ind i et tæppe af hård frost og sne, og det betød, at de fleste
stockholmere holdt sig inden døre, når de kunne slippe af sted med det. På vejen foran det
røde murstensbyggeri på Frihetsvägen var der heller ikke mange biler eller mennesker. Det
øgede risikoen for, at de politifolk, som holdt øje med Sahbi Zalouti og Mounir Dhahri,
kunne blive opdaget.
De to mænd holdt sig dog for det meste inden døre bag nedrullede gardiner i lejligheden på
femte sal.
Aflytningerne af telefonerne i lejligheden gav SÄPO’s efterforskere endnu mere grund til at
frygte, at de to mænd vitterlig var i gang med at planlægge et terrorangreb. Mellem 4. og 9.
december blev der registeret mere end 75 opkaldsforsøg fra en telefon i lejligheden til et
telefonnummer i Pakistan. De fleste opkald gik ikke igennem, men SÄPO’s båndoptagere
optog en enkelt samtale 9. december. På lydoptagelserne kunne man høre Mounir Dhahri
tale på pashto med en mand i Pakistan. De talte om penge, om byer i Waziristan og om
risikoen for at blive dræbt i et droneangreb.

Ifølge SÄPO’s oplysninger var det pakistanske telefonnummer tilknyttet al-Qaedas afdeling
i Waziristan.
»Det svenske efterretningsarbejde viste, at Mounir Dhahri ringede til Pakistan, fordi han
forsøgte at komme i kontakt med Abu Yahya al-Libi, som på det tidspunkt var højt placeret
i al-Qaeda – han var leder af al-Qaedas religiøse komite – for at få godkendelse til
angrebet,« fortæller Jakob Scharf.
Både i Danmark og Sverige begyndte efterforskerne at frygte, at der snart ville ske noget
dramatisk.
***
To dage senere udbrød der brand i en parkeret bil i det centrale Stockholm.
Klokken var 16.50, da flammerne begyndte at omslutte en hvid Audi 80 parkeret på Olof
Palmes Gate få hundrede meter fra det sted, hvor statsministeren bag gadenavnet blev
myrdet i 1986. Bilen var fyldt med gasflasker og brandbar væske, som var blevet antændt.
Flere flasker eksploderede, men ved et lykketræf kom ingen forbipasserende til skade.
Ti minutter senere rungede endnu en eksplosion i det centrale Stockholm, kun 250 meter
fra den brændende Audi. Det var lyden af bilens ejermand, 28-årige Taimour Abdulwahab,
som sprængte sig selv i luften. Med et selvmordsbælte om livet og en taske fyldt med
sprængstoffer på ryggen var den unge mand gået ind i menneskemængden på
Drottninggatan, en af Stockholms travleste handelsgader.
På overvågningsvideoer fra de omkringliggende butikker kunne efterforskerne senere se,
hvordan han havde vandret rundt midt i menneskemylderet af svenskere på udkig efter
julegaver. Tilsyneladende var det ikke lykkedes ham at få de hjemmelavede bomber til at
fungere. I hvert fald var han drejet et par meter op ad en lille sidegade, hvor
selvmordsbæltet pludselig eksploderede og dræbte Taimour Abdulwahab på stedet.
Hans maveregion blev flænset åben af selvmordsbæltet, som efterlod hans krop på ryggen
med arme og ben spredt ud til siderne, så han formede en dødsengel i sneen.
Ved et tilfælde var der ikke andre mennesker ved siden af ham, da bomben gik af. Men
Sverige gik i chok. Det var det første eksempel nogensinde på en selvmordsterrorist i
Skandinavien.

SÄPO fik hurtigt afklaret, at selvmordsterroristen ikke havde forbindelse til Mounir Dhahri
og Sahbi Zalouti. Men det ændrede ikke på, at den svenske efterretningstjeneste var under
gevaldigt pres. Nu skulle SÄPO ikke blot forhindre et potentielt terrorangreb i Danmark,
men også opklare et gennemført angreb i Stockholm.
Blodet silede stadig ud af Taimour Abdulwahabs maltrakterede lig og farvede sneen rød, da
den årlige julefrokost hos Politiets Efterretningstjeneste i Søborg skulle begynde.
På direktionsgangen drøftede man, om man helt skulle aflyse festen.
Før det første var Stockholm ramt af terror, og for det andet lurede truslen fra Mounir
Dhahri og Sahbi Zalouti i baghovedet på en del medarbejdere i PET. Ingen vidste, hvornår
de ville rejse til København, men noget tydede på, at det kunne ske med kort varsel.
Desuden havde der tre dage tidligere været ildebrand i PET’s hovedkvarter. Det var endnu
uopklaret, hvem der stod bag den påsatte brand, men selvom branden hurtigt var blevet
slukket, havde den nået at rasere PET’s kantine, hvor julemaden skulle tilberedes.
Ledelsen endte med at beslutte, at julefrokosten skulle afholdes som planlagt, men en del
medarbejdere fik ordre om ikke at drikke alkohol til festen. Det nyttede ikke noget, at de
medarbejdere, som var involveret i operationen, var plørefulde eller havde tømmermænd,
hvis Mounir Dhahri og Sahbi Zalouti pludselig troppede op i København.
PET’s julefrokost den lørdag blev forskånet for flere dårlige nyheder fra Stockholm. Men
som julen nærmede sig, tydede mere og mere på, at der snart ville ske noget.
***
På femte sal i lejligheden på Frihetsvägen var der hverken gaver, julemad eller juletræ i
stuen 24. december.
Fire dage tidligere havde SÄPO fået tilladelse til at foretage aflytning i selve lejligheden.
Derfor kunne tjenesten lytte med, mens Sahbi Zalouti og Mounir Dhahri talte om, hvordan
de skulle angribe en avis i Danmark. Et par timer efter midnat begyndte de at tale om
henrettelsesmetoder – kniv eller pistol? – og om et automatvåben, som tilsyneladende
allerede var i lejligheden.
»Den her sag skal gennemføres nytårsaften eller natten før nytårsaften,« sagde Mounir
Dhahri, som virkede opsat på snart at føre planerne ud i livet.

»Sagen gennemføres, om Gud vil, når alt er på plads,« svarede Sahbi Zalouti.
»Hvad mere skal vi ordne? Skal du egentlig ikke bruge patroner?« spurgte Mounir Dhahri.
»Selvfølgelig skal jeg bruge dem. Hvad ellers?« svarede Sahbi Zalouti.
De to mænd fortsatte med at tale om terrorangrebet i 2002 mod Dubrovka-teatret i
Moskva, hvor tjetjenske terrorister holdt næsten 1.000 mennesker som gidsler, men kun
havde dræbt godt 100 af dem, fordi de var blevet overmandet af russiske
sikkerhedsstyrker. Mounir Dhahri argumenterede for, at de tjetjenske terrorister havde
begået den fejl, at de var begyndt at forhandle med myndighederne. Når de trængte ind i
avisbygningen i Danmark, skulle de ikke begå samme fejltagelse.
På SÄPO’s skjulte mikrofoner blandede lyden af kogende vand i en elkedel og klirrende
skeer i kaffekopper sig med de to mænds stemmer.
»Altså, du har lov til at dræbe så mange, du kan, af de mennesker, du finder. Jeg håber, at
der kun er én overlevende tilbage,« sagde Mounir Dhahri.
»Hvad angår drab, er vi ikke som tjetjenerne. Tjetjenerne forlangte løsladelse af flere
personer, og det trak ud med dem, og det gav dem [sikkerhedsstyrkerne, forf.] lang tid til
at mobilisere sig. Så de fik mulighed for at trænge ind. Vi har i det hele taget ikke tid, vi
udfører det, som vi skal. Hvis et menneske dræbes, så dør det som martyr, det er det
vigtigste. Selv når vi er på vej ud, så skal du dræbe de mennesker, du møder. Om Gud vil.
Vi har ikke et krav, der gør det muligt for dem [myndighederne, forf.] at vinde tid. Selv
mulighed for at tænke skal vi ikke give dem. Vi skal blot tage os i agt for snipers,
snigskytterne, det er det vigtigste.«
»Og bagefter?« spurgte Sahbi Zalouti.
»Hvad bagefter? Du fjerner dem på din vej. Dem, du finder foran dig, de skal alle dø
undtagen kvinderne,« svarede Mounir Dhahri.
»Hvordan vil du komme ind på avisen? Ved simpelthen at sige salam aleikum, jeg er
kommet?« spurgte Sahbi Zalouti skeptisk.
»Du går derind med våben. Der er ingen myndighed på avisen, min ven,« svarede Mounir
Dhahri, som tilsyneladende ikke forventede at blive mødt af vagter eller politi i
avisbygningen.

De to mænd i lejligheden på Frihetsvägen nævnte ikke navnet på den avis, de havde planer
om at angribe i Danmark. Men hos PET var ingen i tvivl om, at det var Jyllands-Posten, de
havde i tankerne. Der begyndte at tegne sig et billede af, at Sahbi Zalouti og Mounir Dhahri
havde tænkt sig at udføre et Mumbai style angreb på avisens redaktion. SÄPO’s
efterretninger gik på, at de ville skyde og halshugge avisens medarbejdere.
Det store spørgsmål var, hvordan – og ikke mindst hvornår – man skulle bremse de to
mænd.
»I PET havde vi en interesse i at lade dem fortsætte længere i planlægningen. Dels ville vi
gerne have så stærk en sag som muligt, og dels var vi meget opsatte på at finde ud af, om
der var folk i Danmark, som kendte til planerne og måske endda skulle være med i
angrebet. Men det er klart, at der også var en risiko ved at lade dem fortsætte, og det var et
svært dilemma. Hvor langt kan man lade nogen fortsætte i forsøget på at gennemføre en
meget voldsom strafbar handling?« fortæller Jakob Scharf.
PET’s interesse for mulige medsammensvorne i Danmark førte endnu en gang sporet
tilbage til en gammel kending: Abu Hamza fra Aarhus. PET havde registreret, at Sahbi
Zalouti tre dage før juleaften var blevet sat i forbindelse med Abu Hamza på et chatforum.
Det var den 26-årige irakiske asylansøger fra København, som havde formidlet kontakten,
og PET’s efterforskere fulgte med, da Sahbi Zalouti og Abu Hamza skrev frem og tilbage på
chatten.
I lyset af mistanken om, at Sahbi Zalouti var i gang med at planlægge et terrorangreb i
Danmark, var det interessant, at han pludselig blev sat i forbindelse med Abu Hamza, men
tilsyneladende havde danskmarokkaneren ikke nogen anden rolle end at stille religiøs
rådgivning til rådighed. Han skrev ikke noget, som indikerede et kendskab til, at manden i
den anden ende havde planer om at lave et terrorangreb i Danmark.
Jakob Scharf fortæller, at PET og SÄPO dagligt talte sammen om, hvordan man skulle
håndtere truslen fra den formodede terrorcelle i Stockholm, og at den svenske
efterretningstjeneste var indforstået med at lade Mounir Dhahri og Sahbi Zalouti rejse til
København.

»Den svenske tjeneste havde forståelse for, at det måske nok var en svensk sag, men at der
var tale om et dansk mål, og at vi selvfølgelig var interesserede i at lade dem fortsætte så
langt, at vi fik afdækket deres planer og mulige kontakter i Danmark.«
Der var dog en oplagt risiko forbundet med at lade to bevæbnede terrorister rejse til
København, og i PET blev alle sejl sat til for at sikre, at man kunne kontrollere situationen,
når svenskerne kom til Danmark.
Efterforskningen havde vist, at den 26-årige iraker, som havde lovet at skaffe en lejlighed i
København, sammen med sin lillebror havde smidt nogle lejere ud af en lejlighed på
Mørkhøjvej i Herlev. Men der var ingen, der vidste med sikkerhed, om det var den
lejlighed, Mounir Dhahri og Sahbi Zalouti skulle bo i. Måske havde de planlagt at bo på
hotel. Eller havde de haft kontakt til andre i Danmark, uden at efterretningstjenesterne
havde opdaget det?
Lejligheden i Herlev var dog det bedste bud. PET skaffede derfor en dommerkendelse til at
foretage rumaflytning, og det lykkedes at skjule mikrofoner og kameraer, selvom
lejligheden viste sig at være umøbleret.
»Udstyret blev installeret på en måde, så billeder og lyd fra lejligheden kunne blive
transmitteret direkte ud til PET i Søborg,« fortæller Jakob Scharf.
PET skaffede sig også adgang til nabolejligheden i det gule murstensbyggeri på Mørkhøjvej
i Herlev.
»Så overtog vi lejligheden og rykkede Aktionsstyrken ind i den. Vi ville være klar til at
overmande svenskerne, hvis det blev nødvendigt,« fortæller Jakob Scharf.
***
Operationen havde hele tiden kredset om Sahbi Zalouti og Mounir Dhahri, men i dagene
mellem jul og nytår bemærkede SÄPO’s observatører, at to andre mænd begyndte at
komme i lejligheden på Frihetsvägen. Den ene var 30-årige Omar Aboe-lazm. Ham kendte
SÄPO ikke meget til i forvejen, men det gjorde det almindelige politi. Omar Aboelazm var
flere gange dømt for volds- og seksualforbrydelser, han havde Aspergers syndrom, havde
været i psykiatrisk behandling og blev af politiet betragtet som dybt utilregnelig.

Den anden mand kendte SÄPO til gengæld særdeles godt. 29-årige Munir Awad var kendt
som en central figur i islamistiske kredse i Sverige. I 2007 var han blevet anholdt på
grænsen til Somalia på en mistanke om terror, og to år senere havde pakistanske
myndigheder tilbageholdt ham for at have forbindelse til en terrorgruppe.
I dagene mellem jul og nytår 2010 tilbragte de fire mænd – Mounir Dhahri, Sahbi Zalouti,
Omar Aboelazm og Munir Awad – det meste af deres tid sammen i lejligheden på
Frihetsvägen. For medarbejderne i både den danske og svenske efterretningstjeneste betød
det, at mange måtte aflyse juleferien. Nu ventede alle på, at gruppen ville gå i aktion.
28. december klokken 10.51 forlod Omar Aboelazm lejligheden på Frihetsvägen for at tage
på indkøb i et Bauhaus byggecenter et par kilometer fra lejligheden. Observatører fra SÄPO
skyggede ham, mens han gik rundt mellem blandingsbatterier og skruer, og da han betalte
398 kroner kontant for to pakker med i alt 200 plasticstrips.
Omar Aboelazm vendte bagefter tilbage til lejligheden på Frihetsvägen med de indkøbte
plasticstrips, som kunne bruges som interimistiske håndjern til at binde gidslerne på
Jyllands-Posten.
Et par timer senere kunne SÄPO høre på aflytningen fra lejligheden, at Mounir Dhahri gav
de andre formaninger om, hvordan de skulle opføre sig, når de trængte ind på
avisredaktionen i København.
»Vi håber på det bedste. Når vi går ind, skal vi holde vores hoveder fra vinduerne. De har
omringet os på blot tyve minutter i bedste fald, fra når vi går ind. Sådan en avis har mange
lokaler. Du sætter folk hos dig, dræber alle folk. Hvis Gud har bestemt, at man bliver
snigdræbt, så er det noget som Gud, priset være han den ophøjede, har bestemt,« sagde
han.
De fire mænd havde ingen ide om, at deres samtaler blev aflyttet, og Mounir Dhahri følte
sig tilsyneladende overbevist om, at svensk politi aldrig ville lade dem køre mod Danmark,
hvis politiet kendte til deres planer.
»Svenskerne sætter ikke fælder op. Hvis de vidste, at vi var på vej derhen – skulle de kende
til det her – så sværger jeg ved Gud, at de ville gennemføre en razzia mod dig, før du
overhovedet kom ud på E4,« sagde han med henvisning til motorvej E4 mod Danmark.

Klokken var lidt over fire samme eftermiddag, da Sahbi Zalouti kom kørende hjem til
lejligheden i en sølvgrå Toyota Avensis, som de fire havde lejet på en Statoil-tankstation.
Zalouti bakkede bilen op foran hoveddøren og ventede bag rattet. Få minutter senere gik
døren op, og ud kom de tre andre med sportstasker i hænderne.
Solen var for længst forsvundet bag bygningerne på Frihetsvägen. Sneen dalede gennem
tusmørket ned over de tre mænd, mens de roligt lossede taskerne ind i bagagerummet på
den sølvgrå Toyota. Derefter satte de sig ind i bilen og kørte ud mod motorvej E4.
***
»Så er de kørt fra Stockholm, og de kører hurtigt mod Danmark,« stod der i en sms, der
tikkede ind på telefonen hos en PET-medarbejder, som ellers var gået på juleferie. Det var
et signal fra en chef i efterretningstjenesten om, at medarbejderen hurtigst muligt skulle
indfinde sig i hovedkvarteret i Søborg.
Et sted i den store bygning er der et særligt operationsrum. Her var Jakob Scharf og resten
af den operative stab samlet for at lede slagets gang. En storskærm i rummet viste et
landkort over Sverige og Danmark, og på kortet kunne PET-folkene følge en lille rød prik,
som bevægede sig.
SÄPO havde installeret en GPS-tracker på de fire mænds udlejningsbil, og den røde prik
viste, hvordan den sølvgrå Toyota bevægede sig gennem Sverige. Ad motorvej E4 i
sydgående retning. Mod Danmark.
Bilen var ikke alene. En håndfuld biler fra SÄPO kredsede i sikker afstand omkring den.
I operationsrummet i Søborg kom der hele tiden radiomeldinger fra de svenske politifolk.
Til Jakob Scharfs store frustration kunne man til gengæld ikke høre, hvad de
terrormistænkte talte om, da SÄPO ikke havde installeret mikrofoner inde i selve bilen.
»Sverige havde nogle andre regler for aflytning, end vi har i Danmark, men det kom aldrig
rigtig til at stå klart for os, om SÄPO ikke havde fået installeret mikrofoner i bilen, fordi de
ikke måtte, eller fordi de simpelthen ikke havde kunnet nå det. Under alle omstændigheder
var det meget frustrerende, at vi ikke kunne lytte med på, hvad de sagde undervejs. Når
folk sidder 6-8 timer i en bil fra Stockholm til København, så taler de, og så kan man som
efterretningstjeneste få rigtig meget interessant at vide. Men den mulighed havde vi ikke,«
fortæller Jakob Scharf.

De mistænkte fulgte motorvejen langs Vättern, Sveriges næststørste sø, og passerede
provinsbyen Jönköping, som ligger ud til søens sydligste bred. De fortsatte som forventet
mod Danmark, indtil de – godt tre timer efter at have forladt Stockholm – drejede fra
motorvejen, vendte bilen og begyndte at køre tilbage mod den svenske hovedstad.
»Vi anede ikke, hvorfor de pludselig kørte væk fra motorvejen, eller hvad der nu skulle ske.
Havde de pludselig besluttet sig for ikke at tage til Danmark alligevel?« husker Jakob
Scharf.
På storskærmen i operationsrummet i Søborg kunne PET-folkene se den røde prik på
landkortet bevæge sig tilbage mod Jönköping. Ved en trafikplads i udkanten af byen
stoppede den.
Fra de svenske observatører kom der meldinger om, at bilen med de terrormistænkte var
kørt ind på en Statoil-tankstation, og at en af mændene var steget ud af bilen. Sahbi Zalouti
– manden, hvis lejlighed var blevet brugt til at planlægge terrorangrebet – var stået af.
I operationsrummet i Søborg var alle forvirrede. Var de fire mænd blevet uvenner i bilen,
eller var der noget, man havde overset? Havde Sahbi Zalouti måske forladt bilen, fordi
gruppen havde planlagt at splitte op og angribe flere forskellige terrormål?
»Vi fik meldinger fra de svenske observatører om, at Zalouti nu stod på en motorvejsrampe
og tomlede for at komme væk, og vi kiggede bare på hinanden og tænkte alle
sammen: ’Hvad helvede er det, der foregår?’ De tre andre var på vej videre mod Danmark,
og lige pludselig skulle vi også forholde os til, at den fjerde mand ikke var med længere, og
om SÄPO havde mandskab nok til også at holde øje med ham,« fortæller Jakob Scharf.
Kort tid senere blev Sahbi Zalouti samlet op af en almindelig patruljevogn, fordi han stod
og flagrede midt på en motorvejsrampe. Politifolkene kørte ham væk fra motorvejen og
satte ham af igen. Imens kørte hans tre venner videre mod Danmark.
PET havde i dagevis været klar til at overvåge de terrormistænkte, når de ankom til
lejligheden i Herlev, men midt under en briefing med en gruppe betjente fra Københavns
Politi, som var kommet ud til PET i Søborg, forsvandt lyd og billede fra storskærmen i
operationsrummet.
»Forbindelsen røg simpelthen, og dem, der havde installeret udstyret i lejligheden, blev
sindssygt nervøse for, om vi nu havde mistet muligheden for at følge med i, hvad

svenskerne foretog sig, når de kom frem. Det viste sig, at en medarbejder fra
Aktionsstyrken, der opholdt sig i nabolejligheden, havde set et underligt kabel og trukket
det ud af stikkontakten, hvorefter hele overvågningen røg. Heldigvis kunne kablet hurtigt
genetableres, så vi igen kunne følge med,« fortæller Jakob Scharf.
Efterforskningen havde ikke afsløret, om gruppen fra Stockholm havde planlagt at tage
færgen fra Helsingborg til Helsingør, eller om de ville køre over Øresundsbroen. Derfor
havde PET været nødt til at placere mandskab begge steder. I lang tid var det tjenesternes
vurdering, at de tre mænd ville tage færgen, men de ændrede retning og kørte mod
Øresundsbroen.
Hele vejen gennem Sverige havde den sølvgrå Toyota været skygget af svenske politifolk.
Da bilen nu nærmede sig Øresundsbroen, begyndte biler med danske politifolk også at
deltage i forfølgelsen. Det var planen, at PET skulle overtage observationen, så snart
svenskerne kørte ind på dansk territorium, men af praktiske årsager lod det sig ikke gøre at
indlede overvågningen midt på broen, så danske politifolk var allerede med, da svenskerne
klokken 02.02 kørte gennem betalingsanlægget på den svenske side af Øresund. Derfra
overtog PET overvågningen.
»Og det var et kæmpestort setup, da vi skulle skygge dem, for de måtte selvfølgelig ikke
opdage, at vi fulgte efter dem,« fortæller Jakob Scharf.
Stemningen var koncentreret i operationsrummet, da de fire svenskere nærmede sig. PETfolkene kunne stadig følge den røde prik på landkortet, nu også suppleret med
radiomeldinger fra de civile politibiler. Men Jakob Scharf var anspændt, for det var en
risikabel operation, og intet måtte gå galt. PET vidste, at svenskerne formentlig havde
våben med i bilen. Men ingen vidste, hvor mange og hvor farlige våben, der var tale om.
Det plagede Jakob Scharf:
»Derfor havde vi også folk fra Aktionsstyrken med i de biler, der skyggede svenskerne. Vi
følte os simpelthen ikke sikre på, at situationen ikke pludselig udviklede sig, og derfor var
vi nødt til at være klar til at anholde dem med det samme, hvis det blev nødvendigt.«
Det var midt om natten, da svenskerne kørte af Øresundsbroen og satte kursen mod
København. Sneen væltede ned over byen, der var få biler på gaden, og selvom PET-bilerne
bag de terrormistænkte svenskere hele tiden blev skiftet ud, var bekymringen i

operationsrummet, at svenskerne alligevel skulle opdage, at de blev skygget. Det var heller
ikke utænkeligt, at en tilfældig politibil på patrulje kunne finde på at stoppe en bil med tre
mellemøstligt udseende mænd i en svensk indregistreret udlejningsbil, der ikke ligefrem
passede ind i billedet af København i en snestorm ved nattetide. I operationsrummet blev
det besluttet, at man ikke kunne risikere, at en bil med bevæbnede terrorister blev vinket
ind til siden af det almindelige politi. Derfor blev der givet en klar ordre: Hvis en
patruljevogn lagde an til at stoppe svenskerne, skulle PET-medarbejderne forhindre det.
PET fik dog hurtigt større bekymringer end mulige patruljevogne. Efterforskerne havde
hele tiden regnet med, at de terrormistænkte var på vej til lejligheden i Herlev, men nu
drejede den sølvgrå Toyota pludselig af motorvejen og satte kurs direkte mod
Rådhuspladsen i København.
»Da begyndte vi for alvor at blive nervøse og overveje, om vi skulle bremse dem. Vi vidste,
at de havde våben i bilen, og vi blev bekymrede for, hvad deres plan nu var. Det var ganske
vist midt om natten, og der ville ikke være mange mennesker på arbejde på JyllandsPosten, men vi kunne ikke følge med i, hvad de talte om inde i bilen, så vi var noget i
vildrede. Havde de pludselig besluttet sig for at køre direkte ind til JP/Politikens Hus for at
angribe?« siger Jakob Scharf.
For PET var det langtfra et drømmescenarie at skulle stoppe en bil fyldt med bevæbnede
terrormistænkte midt i København, men svenskerne nærmede sig hastigt JP/Politikens
Hus. Det var et spørgsmål om, hvor tæt man turde lade dem komme på målet. Omkring
fire kilometer fra Rådhuspladsen kørte svenskerne ind på en Statoil-tank ved Sydhavns
Plads.
Omar Aboelazm forlod bilen og gik gennem skydedørene til den hvide butik ved
benzinstanderne. Kort efter kom han ud igen, satte sig ind i bilen, og de tre mænd kørte
videre mod centrum af København.
I operationsrummet i Søborg var stemningen nervøs, fortæller Jakob Scharf.
»Vi fik hurtigt sendt en af vores observatører ind på tankstationen for at undersøge, hvad
den mistænke havde foretaget sig derinde. Heldigvis viste det sig, at det bare handlede om,
at de ikke kunne finde vej til lejligheden i Herlev.«

Da Sahbi Zalouti forlod bilen i Sverige, havde han givet de tre andre en seddel med
adressen på lejligheden i Herlev. Men da vejnavnet var stavet forkert, kunne bilens GPS
ikke finde adressen. De terrormistænkte var derfor kørt ind på benzinstationen for at ringe
til irakeren, som havde skaffet dem lejligheden. Han var imidlertid heller ikke i stand til at
forklare dem vejen til Herlev over telefon, så de aftalte i stedet at mødes med ham foran
Københavns Hovedbanegård.
Da de tre mænd nåede frem til Hovedbanegården, steg de ud af bilen og hilste på irakeren,
som var ankommet i sin egen bil. De befandt sig nu kun 500 meter fra JP/Politikens Hus
på Rådhuspladsen, hvor de havde planer om at udføre en massakre.
»Det var nervepirrende, men på det tidspunkt vidste vi, at de havde talt i telefon med
danskirakeren om at finde vej til lejligheden i Herlev, og derfor var vi lidt mere trygge ved
at lade dem fortsætte,« husker Jakob Scharf.
Klokken nærmede sig halv fire om natten, da den sølvgrå Toyota nåede frem til Mørkhøjvej
i Herlev og drejede ind på en parkeringsplads ved siden af et rødt skur med skraldespande
foran det almennyttige boligbyggeri Pileparken. I operationsrummet i Søborg kunne PETfolkene se, hvordan den røde prik på storskærmen stoppede. Samtidig blev der helt stille i
lokalet, da de konstante radiomeldinger fra observationsbilerne ophørte.
De tre mænd greb nogle få ting i bilen, og sammen med irakeren traskede de hen over den
sneklædte parkeringsplads mod opgangen med nummer 82.
Da de åbnede hoveddøren og trådte ind i lejligheden på anden sal, dukkede de samtidig op
på storskærmen i operationsrummet i sikkerhedsafdelingen i Søborg. På optagelserne fra
de skjulte kameraer kunne man se, at irakeren var ivrig efter at tale med svenskerne og vise
dem lejligheden. Svenskerne virkede derimod trætte efter den lange køretur. De forsøgte at
slippe af med ham, og efter et kvarters tid forlod han endelig lejligheden.
Svenskerne fandt nogle tynde madrasser, som de spredte ud på gulvet i den umøblerede
stue. De redte op med spraglet sengetøj, og efter kort tid lagde de sig til at sove.
Lige neden for vinduet holdt den sølvgrå Toyota parkeret under en gadelampe. PET ville
vide, hvad der lå i den.
»Vi kunne se, at de havde efterladt hele baduljen i bilen, da de gik op i lejligheden, og det
vigtigste for os var at få adgang til våbnene i bilen. Det var en kompliceret øvelse, for bilen

stod parkeret på en oplyst parkeringsplads, og de skulle jo nødig opdage, at vi brød ind i
den. Vi kunne hele tiden følge med på kameraerne i lejligheden og se, at de stadig lå og sov,
men det var alligevel meget nervepirrende,« husker Jakob Scharf.
I bagagerummet fandt politifolkene tre tasker. I den ene af dem, en rygsæk, lå en
maskinpistol pakket ind i en rød skjorte, en lyddæmper, der var skjult i et par lyse bukser,
et magasin med 34 skarpe 9 mm patroner, yderligere 36 løse patroner og de pakker med
plasticstrips, Omar Aboelazm havde købt i Bauhaus kort før afrejsen.
Politifolkene fjernede maskinpistolen og erstattede den med en tung sten, så det ikke
umiddelbart var til at mærke, at noget var fjernet fra tasken, hvis en af de terrormistænkte
skulle komme ned til bilen. PET-folkene pillede derefter ved maskinpistolen, så den ikke
længere fungerede, hvorefter de lagde den tilbage i tasken og fjernede den tunge sten igen.
I operationsrummet i Søborg blev det drøftet, om man allerede nu skulle sende
Aktionsstyrken ind i lejligheden for at anholde de sovende svenskere. Det blev dog
besluttet at vente.
»Mange af de oplysninger, vi havde om deres planlægning, stammede fra den svenske
efterretningstjeneste, og det byggede blandt andet på oplysninger, som vi ikke
nødvendigvis ville kunne bruge under en straffesag. Ja, de var kommet til København, og
ja, vi havde noget aflytningsmateriale fra lejligheden i Stockholm, hvor de talte om et
angreb, men vi følte os stadig ikke helt sikre på, at det var nok til at få dem dømt for
terrorforsøg. Derfor håbede vi på, at vi fik noget mere på rumaflytningen af lejligheden i
Herlev. De måtte meget gerne fortælle os helt konkret, hvad de havde tænkt sig at gøre og
hvornår,« fortæller Jakob Scharf.
Desuden var det ikke til at sige, om der var våben blandt de ting, svenskerne havde båret
med sig op i lejligheden.
»Selvom medarbejderne i Aktionsstyrken er meget, meget dygtige, så var vi nødt til at gøre
os mange overvejelser om, hvornår og hvordan vi eventuelt skulle anholde dem. Vi var ikke
klar over, hvad de havde haft med i bilen fra Stockholm, og hvad de havde taget med op i
lejligheden. Havde de andre skydevåben? Havde de sprængstoffer, som vi bare ikke kendte
til? Eller stikvåben? Hvis man rykker ind i nattens mulm og mørke, kan man ikke være helt
sikker på, at man ved, hvor alle befinder sig i lejligheden. Det er risikabelt, og derfor

begyndte vi at planlægge efter, at vi måtte være klar til hurtigt at gribe ind, hvis det blev
nødvendigt,« fortæller Jakob Scharf.
***
Sent på natten kørte Jakob Scharf hjem til sin lejlighed for at få lidt søvn. Oplysninger i
SÄPO’s overvågning tydede på, at de terrormistænktes plan var at sende et af gruppens
medlemmer ind til JP/Politikens Hus for at lave rekognoscering før selve angrebet. Derfor
regnede PET ikke med, at svenskerne ville gå til angreb allerede næste morgen. Jakob
Scharf nåede dog ikke at gå i seng, før operativ chef Frank Jensen ringede og opfordrede
ham til hurtigst muligt at komme tilbage til operationsrummet i Søborg.
Ved halvottetiden om morgenen var de tre mænd stået op for at bede morgenbøn. Med
tanke på at de var mistænkt for at ville bagbinde, skyde og halshugge medarbejdere på
Jyllands-Posten, var det påfaldende, at de havde valgt netop fjerde vers i Koranens sura 47.
»Når I møder dem, der er vantro, så giv dem hug over halsen! Når I så har slået dem ned,
så stram da lænkerne, indtil krigen lægger sine byrder, med henblik på enten benådning
eller på løskøbelse bagefter! Sådan er det. Hvis Gud ville, havde Han besejret dem; men
Han ville sætte nogle af jer på prøve gennem andre. De, der bliver dræbt for Guds sag,
deres handlinger vil Han ikke lade gå tabt,« messede Munir Awad, som ledte bønnen.
Efter morgenbønnen lagde svenskerne sig igen til at sove i lejligheden i Herlev. I
operationsrummet i Søborg begyndte staben at planlægge at skride ind.
»Vi var stadig ikke sikre på, om de ville tage direkte fra lejligheden ind for at angribe, eller
om de først ville foretage noget rekognoscering, men spørgsmålet var også, om vi
overhovedet turde lade dem splitte op. Hvis én af dem forlod lejligheden, mens de andre
blev tilbage, ville vi så have godt nok styr på dem? Vi havde rigtig mange drøftelser og
overvejelser om det, men vi nåede efterhånden frem til, at vi ikke turde lade dem forlade
lejligheden,« fortæller Jakob Scharf.
Op ad formiddagen vågnede svenskerne igen og stod op. I operationsrummet i Søborg
simultantolkede nogle indkaldte eksperter, så PET-folkene kunne følge med, da de tre
mænd klokken 10.14 begyndte at tale om, at de – ikke bare én af dem – snart skulle forlade
lejligheden.
»I dag skal vi, om Gud vil …« sagde Mounir Dhahri.

»Om Gud vil … ordne vores forhold?« spurgte Omar Aboelazm.
»I dag skal vi altså se stedet,« svarede Mounir Dhahri.
Efter den ordveksling turde PET ikke vente længere. Jakob Scharf og PET’s juridiske chef
Lykke Sørensen var enige om, at mændene nu havde sagt nok til, at man havde grundlag
for at få dem dømt. De gav tilladelse til at skride ind.
Det var operativ chef Frank Jensen, der klokken 10.45 gav ordren til Aktionsstyrkens folk,
som gemte sig i nabolejligheden på Mørkhøjvej: »Anhold dem!«
Få sekunder senere blev hoveddøren smadret med et brag, idet sortklædte betjente med
hævede våben stormede ind i stuen og råbte: »Get down, get down!«
De tre mænd blev med det samme trængt op i et hjørne. Da en af dem gik til angreb mod
de kampklædte betjente, fik han peberspray i ansigtet og kom ned at ligge på gulvet som de
to andre. Ingen af dem nåede at få fat i den 9 mm pistol og de i alt 52 patroner, som lå
gemt under en madras.
Omtrent samtidig blev den 26-årige iraker, som havde skaffet terroristerne lejligheden,
anholdt i sin families hjem i Greve.
Dermed var der styr på truslen. Men PET ventede nogle timer med at informere
offentligheden om aktionen. Sahbi Zalouti, som var steget ud af bilen i Sverige, opholdt sig
stadig i lejligheden på Frihetsvägen i Järfälla og måtte ikke få mulighed for at flygte.
Omkring klokken 13 bragede svenske politifolk ind i lejligheden og anholdt Sahbi Zalouti
uden dramatik.
Mens de tre mænd blev anholdt i lejligheden i Herlev, havde hundredvis af ansatte taget
hul på en ny arbejdsdag i JP/Politikens Hus, ti kilometer derfra.
PET havde placeret snigskytter på et tag nær avisbygningen – som en sidste skanse, hvis
noget skulle gå galt, og en eller flere af svenskerne slap væk fra lejligheden i Herlev. Men
Jakob Scharf siger, at PET ikke på forhånd havde orienteret ledelsen i JP/Politikens Hus
om truslen.
»Vi kunne godt have taget kontakt til JP/Politikens Hus og sagt, at ’i dag skal I nok tage og
holde jeres journalister hjemme fra arbejde’, men hvis vi havde gjort det, havde der nok
været en ret stor risiko for, at historien var kommet ud, før vi havde anholdt svenskerne.

Det er nogle af de dilemmaer, der er i den her slags sager. Man kan godt være fristet til at
gå med livrem og seler, men risikoen for, at man afslører operationen på så tidligt et
tidspunkt, at man ikke har beviser nok til en straffesag bagefter, er bare meget stor, hvis
man gør det«.
Da Jakob Scharf klokken 17 samme dag bød velkommen til et fælles pressemøde med ham
selv og SÄPO-chef Anders Danielsson, fortalte han, at de to efterretningstjenester mente,
at de med dagens anholdelser havde forhindret et blodbad.
»De var enten på vej for at observere eller for at gennemføre terrorangrebet, som vi mener
skulle ske inden 1. januar. De ville forsøge at trænge ind i JP/Politikens Hus og dræbe så
mange som muligt,« sagde han.
Den dag, angrebet formentlig skulle have fundet sted, skulle prisen Årets Fund, som siden
1929 er gået til et nyt talent i den danske idrætsverden, uddeles klokken 17.30 ved et
arrangement i JP/Politikens Hus. Dette år var kronprins Frederik inviteret til at overrække
prisen, hvilket fik flere medier til at spekulere i, at kronprinsen – og de mange mediefolk
og sportsstjerner, som også var tilmeldt arrangementet – var målet for den svenske
terrorgruppe.
Politiet havde den samme mistanke. Det lykkedes dog aldrig efterforskerne at samle
tilstrækkeligt med beviser til at kunne godtgøre i retten, at terroristerne havde haft
kendskab til uddelingen af Årets Fund, hvor kronprins Frederik trods anholdelserne mødte
op som planlagt og overrakte prisen til den 16-årige badmintonspiller Viktor Axelsen.
På grund af det støt stigende antal terrortrusler siden genoptrykningen af tegningerne i
2008 var sikkerheden blevet øget markant i JP/Politikens Hus. Men netop denne dag,
hvor tre bevæbnede terrorister var på vej ind til Rådhuspladsen, var en central sluse i
bygningen under reparation. Det fik flere til at spekulere i, om den svenske terrorcelle
havde haft en muldvarp i JP/Politikens Hus, som havde fortalt, at adgangen til bygningen
denne dag var lidt nemmere. Intet i politiets efterforskning pegede dog på, at der var tale
om andet end et tilfælde.
Da de tre terrormistænkte næste dag blev fremstillet i grundlovsforhør, var dommerne
derimod ikke i tvivl om, at der intet tilfældigt var ved deres ophold i en lejlighed med
skarpladte våben. Der var begrundet mistanke om, at de havde planlagt at udføre en

massakre på Jyllands-Posten, og 30. december 2010 blev de alle varetægtsfængslet i
Københavns Byret.
Samme dag fløj Jakob Scharf til Island, hvor han skulle fejre nytår. På vej i bil fra
lufthavnen til hotellet i Reykjavik blev han ringet op af CIA’s øverste chef, Leon Panetta –
manden, som få måneder senere stod i spidsen for operationen, der dræbte al-Qaedas
øverste leder Osama bin Laden. Amerikanerne havde gennem længere tid fulgt
trusselsbilledet mod Danmark, og Leon Panetta ringede for at ønske Jakob Scharf tillykke
med anholdelserne i København.
Da Jakob Scharf fortalte, at han sad i en bil i Island, lød den tørre kommentar fra CIAchefen:
»Why?«
Selv sad han og nød tilværelsen i 20 graders varme på sin valnøddefarm i Californien.
»Og da jeg senere i samtalen foreslog ham, at vi i den nærmeste fremtid kunne mødes i
Grønland, frem for at han skulle flyve hele vejen til København, var hans kommentar den
samme: ’Why?’ sagde han bare: ’Har I ikke nogle anstændige restauranter i København?’«
husker Jakob Scharf.
***
Sahbi Zalouti blev i foråret 2011 udleveret fra Sverige til Danmark, så de fire terrorsigtede
mænd fra Sverige sammen kunne tiltales for at have planlagt et terrorangreb mod
Jyllands-Posten med det formål at dræbe så mange som muligt. Forud for et af
retsmøderne i sagen modtog PET efterretninger om, at et par biler fyldt med svenske
islamister var på vej til Danmark for at møde op i retten.
Ved alle danske terrorsager har der været ekstraordinære sikkerhedsforhold i forbindelse
med retsmøder: metaldetektorer, bevæbnede betjente og skudsikre ruder. Jakob Scharf
fortæller, at foranstaltningerne i de fleste tilfælde mest har været der for en sikkerheds
skyld, ikke på grund af konkrete trusler. Der har dog været ét eksempel på en konkret
trussel, som blev afværget.
»I forbindelse med et retsmøde i Vollsmosesagen fandt vi ud af, at nogle af de tiltaltes
venner havde planer om at udføre et angreb i forbindelse med retssagen. De kørte i en bil

fra Fyn til København, hvor de havde en aftale om at hente nogle våben, som de skulle have
med til Østre Landsret. Vi stoppede bilen, før de nåede så langt, og det betød også, at vi
ikke havde beviser til at føre straffesag mod dem. Men vi turde ikke lade dem fortsætte
længere,« fortæller Jakob Scharf.
I forbindelse med retsmødet i sagen mod den svenske terrorcelle havde PET ingen
konkrete oplysninger om, at de tilrejsende venner fra Sverige havde planlagt et attentat.
Men PET tog ingen chancer og besluttede at forhindre svenskerne i at nå frem til
retsbygningen. Et hold kampklædte ansatte fra Aktionsstyrken blev sendt til Helsingør, og
da svenskerne kørte af færgen fra Helsingborg, blev de vinket ind til siden og mødt af
betjente med maskinpistoler, som bad dem vende om.
Reelt var der ikke juridisk grundlag for at sende mændene i bilerne tilbage til Stockholm.
Betjentene fra Aktionsstyrken vidste udmærket, at svenskerne bare kunne fortsætte ind i
Danmark, hvis de insisterede. Men det vidste svenskerne ikke, så de kørte om bord på
færgen igen og sejlede tilbage til Helsingborg.
De terrortiltalte svenskere blev i juni 2012 fundet skyldige i at have planlagt en massakre
mod JP/Politikens Hus. Munir Awad ankede dommen, men det fik han ikke noget ud af.
Ligesom de tre andre blev han idømt 12 års fængsel og udvisning fra Danmark.
Sigtelserne mod den 26-årige irakiske asylansøger, som havde skaffet lejligheden i Herlev,
blev derimod hurtigt droppet. Der var ikke noget, der kunne bevise, at han havde været
klar over, at mændene fra Sverige havde tænkt sig at udføre et terrorangreb.
Den svenske efterretningstjeneste havde desuden observeret, hvordan to af terroristerne
forud for afrejsen havde mødtes med en dansk statsborger med bopæl i Sverige. Den
pågældende havde forbindelse til den kriminelle bandegruppering Black Cobra og var
under mistanke for at være den person, som havde skaffet våben til terrorgruppen. Men
heller ikke i dette forhold var der beviser nok til at tage skridt mod en retssag.
Intet i PET’s efterforskning dokumenterede, at den svenske terrorcelle havde haft
medsammensvorne i Danmark. Abu Hamza fra Aarhus var ganske vist dukket op i en
terrorefterforskning endnu en gang – men endnu en gang havde PET ikke nok til at knytte
ham til de konkrete planer.

Præcis en uge før den svenske terrorgruppe kørte mod København, havde Abu Hamza på
et chatforum givet religiøs vejledning til en af terroristerne, og fra en anden chatsamtale
vidste PET, at Abu Hamza havde planer om at rejse til København 28. december 2010 –
samme dag, som den svenske terrorgruppe kørte mod København. Det var alt sammen
påfaldende, men alt i alt ikke nok til, at PET kunne sigte Abu Hamza for kendskab til
terrorplanerne mod Jyllands-Posten.
Forbindelsen til Abu Hamza var ikke det eneste eksempel på, at den svenske terrorcelle
havde haft kontakt til Brandbergennetværket før afrejsen.
Da David Headley godt et år tidligere havde været på rundrejse i Europa for at finde folk til
sit planlagte attentat mod JyllandsPosten, havde han i Stockholm besøgt den midaldrende
marokkaner Farid Lamrabet, som havde set sig ude af stand til at hjælpe på grund af
SÄPO’s overvågning. Efterforskningen viste nu, at den svenske terrorcelle i Järfälla også
havde haft kontakt til Farid Lamrabet. Teleoplysninger viste, at Mounir Dhahri havde
ringet til svenskmarokkaneren flere gange – senest et par dage før de fire terrorister kørte
mod København. Men heller ikke i Farid Lamrabets tilfælde kunne det bevises, at han
havde kendt til terrorplanerne.
Måske var det kun et tilfælde, at den svenske terrorcelle havde haft kontakt til
Brandbergen-netværket i ugen op til deres planlagte angreb på Jyllands-Posten.
Der var dog også et andet sammenfald mellem David Headley og den svenske terrorcelle:
forbindelsen til Pakistan. David Headley var på lønningslisten hos to terrorgrupper i
Pakistan, og SÄPO mente, at tre ud af de fire terrorister fra Järfälla-cellen havde opholdt
sig i landet, før de blev anholdt i Danmark.
»Der er oplysninger, der peger på, at Mounir Dhahri havde fået en ordre med hjem fra
Pakistan i form af en konkret opgave om at angribe Jyllands-Posten. Det var Atiyah Abd alRahman, der på det tidspunkt var nummer 3 i al-Qaeda, som havde givet ham opgaven.
Desuden var der oplysninger, der pegede på, at Dhahri fra Sverige havde forsøgt at
kontakte Abu Yahya al-Libi, som på det tidspunkt var en af al-Qaedas øverste ledere i
Waziristan, for at få godkendelse til angrebet,« siger Jakob Scharf.
Desuden var det i sig selv påfaldende, at både David Headley og den svenske terrorcelle
havde planlagt et terroristisk stormløb mod Jyllands-Posten, hvor medarbejderne skulle

bagbindes, dræbes og halshugges. Lighedspunkterne mellem deres planer var så
påfaldende, at politiets efterforskere havde en mistanke om, at den svenske terrorcelle
havde overtaget Headleys plan. Men der manglede beviser.
»Jeg tror aldrig, man kommer til at kunne sige med fuldstændig sikkerhed, at der var en
direkte sammenhæng mellem den svenske terrorgruppe og David Headley, selvom der var
mange fællestræk. Men der er ingen tvivl om, at sagen mod den svenske terrorcelle igen
viste, at der er miljøer i Danmark og Sverige, som har direkte forbindelser til meget farlige
militant-islamistiske miljøer i Pakistan,« siger Jakob Scharf.
Én ting var svenskerne og David Headley dog helt sikkert fælles om: De havde et
brændende ønske om at angribe Jyllands-Posten for at hævne Muhammed-tegningerne.
Og det ønske var de langt fra alene med.
***
For PET havde 2010 nok været det mest ekstreme år i tjenestens historie. Det begyndte på
årets første dag, da Øksemanden forsøgte at dræbe Kurt Westergaard. Siden var to mænd
blevet anholdt i Nordafrika for drabsplaner mod bladtegneren, en terrorcelle var blevet
afsløret i Indonesien, en norsk terrorgruppe var anholdt for bombeplaner mod JyllandsPosten, Lors Doukaev havde forsøgt at sende en brevbombe til Jyllands-Posten, og nu
havde terrorgruppen fra Sverige været ganske få timer fra at angribe avisen.
Jakob Scharf tilføjer, at de nævnte sager kun er de offentligt kendte eksempler på
terrorplaner mod Jyllands-Posten eller medarbejdere på avisen. Der var også andre sager
fra samme kalenderår.
Da Jakob Scharf stadig var chef for PET, blev han ofte spurgt, hvilken der har været den
mest alvorlige terrorplan i Danmark. Han bryder sig ikke om spørgsmålet, fordi han
mener, at det er svært at rangordne terrorplaner på den måde. Lors Doukaev var en
amatør, som var tæt på at slå sig selv ihjel med en bombe på et toilet i en kælder, men reelt
var han meget tæt på at kunne udføre et terrorangreb. David Headley var formentlig den
mest professionelle terrorist, som nogensinde har planlagt et angreb i Danmark, men han
var stadig langt fra at føre det ud i livet, da han blev anholdt.

»Men hvis jeg skal svare, så må jeg sige, at sagen mod den svenske terrorgruppe har været
den mest alvorlige i Danmark, hvis du ser på professionalismen, planlægningen, og hvor
tæt vi faktisk var på, at et omfattende terrorangreb blev gennemført,« siger Jakob Scharf.

Kapitel 10: Anders Breivik
»Du kan aldrig gardere dig fuldstændig mod en type som Breivik, og jeg
mener generelt, at det er meget vigtigt, at folk gør sig kla rt, hvor sårbare
vi i virkeligheden er over for terrorangreb i vores samfund. Du kan aldrig
fjerne den sårbarhed i åbne og demokratiske samfund, og efter min
mening bør vi heller ikke have et ønske om at ændre vores samfund på en
måde, hvor vi minimerer den sårbarhed«
Lidt i halv fire om eftermiddagen 22. juli 2011 sluttede sommeren i Norge.
En eksplosion frembragt af en hvid varevogn pakket med 950 kilo gødning, parkeret klos
op ad bygningen, der huser Justitsministeriet og Statsministerens kontor i Oslo, lammede
hovedstaden og snart hele landet.
Det symbolske magtcentrum var hårdt ramt, og det var langtfra den eneste bygning, som
var medtaget. Ruderne var blæst ud på seks bygninger i regeringskvarteret, og kontorer
helt op til 17. etage var smadret. Der er mere end 3.000 ansatte i Oslos regeringskvarter,
men på en fredag eftermiddag i sommerferien var kun en tiendedel af dem på arbejde. Det
reddede formentlig mange liv.
Men otte mennesker blev dræbt og mere end 200 såret. På tv-billederne fra Oslo kunne
man se, hvordan mennesker med blodige ansigter, døde og overlevende, blev evakueret fra
de søndersprængte bygninger. De kom vaklende ud på et fortov dækket af glasplinter,
mens iturevne dokumenter regnede ned gennem sort røg og sod fra regeringskontorerne.
Jakob Scharf hørte første gang om eksplosionen, da han så nyheden på tv få minutter
senere. Han vidste lige så lidt om angrebet som alle andre, der så de voldsomme billeder på
tv-skærmen.
»At det var et terrorangreb, var vel åbenbart for de fleste med det samme. Spørgsmålet var
kun, hvem der stod bag, og hvad motivet var. Jeg tror, at de fleste mennesker umiddelbart

tænkte, at det sandsynligvis var militant-islamistisk terrorisme, der havde ramt Norge. Det
var også min første tanke,« siger Jakob Scharf.
***
Når byer som Paris, Bruxelles eller – som i dette tilfælde – Oslo bliver ramt af
terrorangreb, går danske myndigheder i alarmberedskab. Allerede tre kvarter efter
eksplosionen i Oslo blev Rigspolitiets Koordinerende Stab aktiveret i Danmark. Formålet
var at være klar med assistance, hvis norsk politi skulle få brug for det.
I Søborg gik PET samtidig i gang med at undersøge, om der var en terrortrussel mod
Danmark.
»Vi havde interesse i meget hurtigt at få yderligere oplysninger om angrebet, ikke bare af
nysgerrighed, eller fordi vi gerne ville være foran medierne, men fordi vi ville finde ud af,
om der var noget, vi skulle være opmærksomme på herhjemme. Det var ikke sådan, at vi
sendte maskinpistolbevæbnede betjente på gaden. Det var der slet ikke grundlag for at
gøre, når vi stadig ikke vidste, hvad der var foregået i Oslo. Men det kunne ikke udelukkes,
at angrebet havde betydning for sikkerheden i Danmark,« siger Jakob Scharf.
Det var det værste angreb mod regeringsapparatet i Norge, siden de tyske tropper
invaderede landet 9. april 1940. Regeringskvarteret i Oslo lignede en krigszone, og den
kaotiske situation betød, at PET de første timer ikke kunne indhente flere informationer
om angrebet end dem, man kunne få på tv.
»De norske myndigheder havde rigeligt at se til med at håndtere selve angrebet. Deres
fokus var helt forståeligt et andet sted,« siger Jakob Scharf.
Efterretningstjenester imellem findes der et system, hvor man gennem sikre kanaler kan
underrette hinanden om terrorhændelser.
»Det handler om at sikre, at man ikke bliver kimet ned af andre landes
efterretningstjenester, som vil vide, om et terrorangreb har betydning for dem. Der er
meget disciplin mellem efterretningstjenesterne i forhold til det; så snart man har noget at
fortælle, så underretter man sine nærmeste samarbejdspartnere,« fortæller Jakob Scharf.
»Og der begyndte hurtigt at komme meldinger fra den norske efterretningstjeneste om
angrebet i Oslo.«

Omkring to timer efter eksplosionen kom de første oplysninger om skyderier på øen Utøya,
hvor 564 mennesker denne eftermiddag var samlet til sommerlejr for Arbeiderpartiets
ungdomsafdeling. En mand var gået i land på øen klokken 17.17. Han affyrede de første
skud cirka fire minutter senere. Derefter vandrede han i fem kvarter rundt på øen og skød
mod rædselsslagne børn og unge.
Da det grusomme regnskab fra Utøya langt senere blev gjort op, viste det, at han havde
dræbt 69 og såret 33 andre på øen. Men selv mange timer efter angrebet havde norske
myndigheder stadig ikke overblik over katastrofens omfang.
Jakob Scharf husker tydeligt, hvordan PET i løbet af aftenen og natten løbende fik nye
meldinger fra Norge.
»Da vi fik de første meldinger om angrebet på Utøya, var vi mest optagede af, om angrebet
i Oslo og på øen var forbundet med hinanden. Men så begyndte vi langsomt at få
meldinger om, hvor gennemført forfærdeligt angrebet på Utøya var. Om et meget stort
antal døde. Om at det var sket på en ungdomslejr, på en isoleret ø, og jeg tænkte
bare: ’Hvad er det her dog for en gerningsmand?’« husker Jakob Scharf.
Da Anders Behring Breivik blev anholdt, gik det op for alle, at det ikke var en militant
islamist, der stod bag det værste terrorangreb nogensinde i Skandinavien. Det var en blond
nordmand med blå øjne. Pumpet op på medicin og en ideologisk cocktail af
højreekstremisme, nationalisme, kristendom og et ekstremt had mod det multikulturelle
samfund og islam var det lykkedes ham at dræbe i alt 77 mennesker og såre flere hundrede.
For den norske efterretningstjeneste PST kom det som en stor overraskelse. De senere år
havde Norge kun oplevet terrortrusler fra islamister – som da en terrorcelle året forinden
havde planlagt at angribe JyllandsPosten i Danmark – og i den seneste trusselsvurdering
havde PST udelukkende advaret mod truslen fra islamister.
»De højre- og venstreekstreme miljøer vil heller ikke i 2011 udgøre en alvorlig trussel for
det norske samfund,« stod der i trusselsvurderingen.
Det var en åbenlyst forkert vurdering. Så snart det stod klart, at Anders Behring Breivik
ene mand stod bag angrebet den 22. juli, førte det ikke kun til selvransagelse i Norge, men
også i Danmark. Havde PET ligesom nordmændene undervurderet risikoen for, at et
terrorangreb i Danmark kunne komme fra gammeldags politiske ekstremister?

»Det var en påmindelse for os alle om, at der i høj grad også er en anden terrortrussel end
den, der er knyttet til den militante islamisme. Truslen fra politiske ekstremister har
betydning i Norge, i en lang række andre europæiske lande og også i Danmark,« siger
Jakob Scharf.
Efter terrorangrebet i Norge var PET direkte involveret i efterforskningen. Opgaven var at
hjælpe norsk politi med at finde ud af, om Anders Breivik havde haft forbindelse til
grupper eller netværk i Danmark.
Det havde han. Jakob Scharf fortæller, at elektroniske spor og mailkorrespondancer
dokumenterede, at Breivik forud for angrebet havde haft kontakt med flere
højreekstremister i Danmark. Der var dog ikke grundlag for at rejse sigtelser mod Anders
Breiviks danske bekendtskaber.
»Der var ikke noget, der tydede på, at personerne i Danmark havde haft en rolle eller en
påvirkningskraft i forhold til Breiviks handlinger,« siger Jakob Scharf.
Før Anders Breiviks terrorangreb var PET’s analyse, at de politiske ekstremister primært
udgjorde en trussel mod den offentlige orden, fordi de begik hærværk og kom op at slås
indbyrdes. Men nogen væsentlig trussel mod den nationale sikkerhed udgjorde de ikke.
»Vi havde løbende fulgt både de højre- og venstreekstremistiske miljøer, og nogle gange
havde vi specifikke efterforskninger rettet mod dele af miljøerne. Men vi havde i lang tid
set, at de ekstreme politiske miljøer primært var fokuserede på hinanden. På begge fløje
var man optaget af at afdække hinanden, at genere hinanden og at udøve vold mod
hinanden. Der blev begået hærværk og vold, men det var primært rettet mod det, man
betragtede som politiske modstandere« siger Jakob Scharf.
Angrebene i Norge fik dog PET til at sætte gang i en kortlægning af terrortruslen fra
politisk ekstremisme i Danmark.
»Breiviks terrorangreb gav anledning til, at vi i Danmark – ligesom i en lang række andre
lande i øvrigt – begyndte at kigge på, om vi var godt nok forberedte på at håndtere
terrortrusler, som ikke kom fra militant-islamistiske miljøer, men fra nogle helt andre
miljøer,« fortæller Jakob Scharf og tilføjer, at det er en svær balancegang, når PET
efterforsker i politiske miljøer. Den Kolde Krigs skandaler om PET’s overvågning af lovlige
politiske partier og aktiviteter har ført til, at PET er nødt til at gå forsigtigt til værks.

»I forhold til at registrere i politiske miljøer, skal man være ekstra varsom med, hvad
efterretningstjenesten skal og kan gøre. Men det er også klart, at man er nødt til at
overvåge lidt bredere i miljøerne for at få en forståelse af, om der er enkeltpersoner eller
grupper i de politiske miljøer, som bevæger sig i en mere voldelig retning og begynder at
anvende terror eller andre kriminelle handlinger for at nå deres ideologiske mål,« siger
Jakob Scharf.
I PET’s kortlægning i kølvandet på Anders Breiviks terrorangreb konkluderede man, at der
var nogle hundrede medlemmer af højreekstremistiske grupper i Danmark, inddelt i tre
typer: nynazistiske, nationalistiske og antimuslimske. Der var ideologiske forskelle
grupperne imellem, men de fleste personer i miljøet delte et had mod personer med anden
hudfarve, etnicitet, kultur eller religion, og de krydrede dette had med en modstand mod
det etablerede politiske system.
Mange af de samme tanker, som havde motiveret Anders Breivik.
Jakob Scharf siger, at PET i lyset af Breiviks angreb lavede en række personvurderinger af
højreekstremister og afholdt præventive samtaler med personer, der blev vurderet til at
være potentielle soloterrorister. PET’s konklusion var, at kun få enkeltpersoner i miljøet
ville være i stand til at udføre alvorlige terrorangreb, og at de højreekstreme i Danmark
overordnet set var meget dårligt organiseret.
»Det højreekstremistiske miljø var meget fragmenteret, præget af uenighed og af grupper,
der brød ud af andre grupper. I miljøet var der mange planer, men man kunne ikke rigtigt
få organiseret tingene og realiseret sine planer,« siger Jakob Scharf.
Han tilføjer dog, at PET gennem flere år også efterforskede en større højreekstremistisk
gruppe, som man mistænkte for strafbare handlinger.
»De var velorganiserede og havde relativt godt styr på deres ting. De opfattede sig selv som
nationalpatrioter og troede på, at der ville komme en fremtidig racekrig i Danmark. Vores
vurdering var, at de var parate til at bruge vold,« siger Jakob Scharf.
PET’s efterforskning viste, at gruppen trænede i skydning og våbenhåndtering. PET havde
også mistanke om, at flere af gruppens medlemmer opbevarede våben ulovligt.
»Vi havde efterforskning kørende mod dem med mellemrum. De havde adgang til våben,
de trænede med våben, og vi afdækkede dem i forhold til våbentræning, hvor det blandt

andet handlede om at skyde til måls efter billeder af politikere. Det foregik imidlertid i en
lukket kreds, og vi havde ikke tilstrækkeligt grundlag til at gribe ind og sigte. Men der var
også andre hensyn. Vi havde en interesse i at kunne fortsætte afdækningen af miljøet,
deres aktiviteter og mulige planer.«
PET’s kortlægning konkluderede, at miljøet på den modsatte politiske yderfløj derimod var
mere velkørende.
»Det venstreekstremistiske miljø var bestemt det mest velorganiserede. Det var et relativt
omfattende miljø, hvor man havde mange veteraner, især fra bevægelsen omkring
Ungdomshuset på Jagtvej 69, som havde trukket sig lidt tilbage, men som stadigvæk blev
aktiveret i nogle sammenhænge,« siger Jakob Scharf.
PET vurderede, at der var nogle hundrede mennesker tilknyttet grupper på den ekstreme
venstrefløj. Tjenesten betragtede også det venstreekstremistiske miljø som uformelt
struktureret med få ledende personer og faste grupper. Men til gengæld opstod der hele
tiden nye grupperinger i forbindelse med aktuelle politiske sager, og miljøet kunne på kort
tid mobilisere mange mennesker. Fokus i venstreradikale kredse var især rettet mod
asylpolitik, kapitalisme, pelsindustrien, klimaspørgsmål og personer, der i miljøet blev
opfattet som fascister, og derfor var målet for aktionerne typisk banker, private
virksomheder, statsinstitutioner – særlig politiet – og højreekstremister.
PET’s vurdering var, at truslen fra det venstreekstremistiske miljø primært begrænsede sig
til vold, hærværk og gadeuorden. Terrortruslen var lille, men PET mente dog, at der også
var folk i miljøet, som bevægede sig udover grænsen. Tre måneder før Breiviks
terrorangreb havde PET og Københavns Politi i hvert fald anholdt fem mænd fra det
venstreekstremistiske miljø, som blev sigtet for overtrædelse af Straffelovens
terrorparagraf.
***
I foråret 2011 holdt en flok unge mænd til i en forladt bygning kaldet Rejsestalden på
Christiania. Her mødtes de for at ryge masser af joints, men også for at diskutere
brandattentater mod politiske mål. Hvad de ikke vidste, var, at PET havde installeret
aflytning i rummet og derfor kunne følge med i alle deres samtaler.

PET lyttede for eksempel med, da de unge mænd en dag diskuterede, om de skulle bruge
20, 30 eller 40 liter benzin, når de skulle sætte ild til Politiskolen i Brøndbyøster. Og der
var politifolk i hælene på fire af de unge, da de 26. april 2011 cyklede fra Christiania med
kurs mod Brøndbyøster og på vejen stoppede ind på en JET-benzinstation på
Frederikssundsvej og fyldte cirka 30 liter benzin i plasticdunke. Da de klokken 01.44
baldrede en rude til Politiskolens judosal med benzin og nødblus i hænderne, skred politiet
ind og anholdt dem. Under den efterfølgende ransagning i den forladte bygning på
Christiania fandt man 21 molotovcocktails fyldt med en form for hjemmelavet napalm – en
blanding af benzin og flamingoplader – 150 nødblus, 11 plasticdunke med rester af benzin
og bøtter med kemikalier som salpeter, svovl og fosfor.
Politiet mente, at brandstiftelsesforsøget ved Politiskolen blot var et af mange, og de fem
venstreekstremister blev sigtet for i alt 11 brandstiftelser eller forsøg på samme. Ud over
angrebet mod Politiskolen var gruppen anklaget for at stå bag brandattentater mod
pelsvirksomheder, banker, private virksomheder, Rigspolitiets IT-afdeling og den græske
ambassade i København. Desuden mente PET, at det var de unge mænd, der havde brændt
efterretningstjenestens kantine ned godt et år tidligere, mens efterforskningen af
terrorgruppen fra Järfälla kulminerede. Branden havde forårsaget ødelæggelser for tre
millioner kroner, for ikke at tale om, at PET’s julefrokost nær var gået i vasken.
I Østre Landsret blev alle fem unge mænd dog frifundet for at have sat ild til PET’s
hovedkvarter i Søborg. De blev til gengæld fundet skyldige i en lang række andre
brandattentater. De to hovedmænd blev idømt syv års fængsel for otte tilfælde af
brandstiftelse eller forsøg derpå. De tre andre blev dømt for at have sat ild til Politiskolen,
hvor de var blevet taget på fersk gerning, og slap derfor med 1 år og 9 måneder bag
tremmer.
Det var hårde straffe, men Østre Landsret gav ikke PET og anklagemyndigheden ret i, at
brandattentaterne var terror, hvilket de unge mænd ellers var tiltalt for.
»Selv om brandstiftelserne var politisk begrundede, vurderede landsretten, at
brandstiftelserne hverken efter deres karakter eller den sammenhæng, hvori de blev
begået, kunne tilføje Danmark alvorlig skade ved at skræmme befolkningen, tvinge
offentlige myndigheder eller destabilisere grundlæggende økonomiske eller
samfundsmæssige strukturer,« skrev Østre Landsret i et domsresumé.

Jakob Scharf formulerer det ikke så direkte, men spørgsmålet er, om landsretten var
kommet frem til samme afgørelse, hvis fem muslimer havde været tiltalt for de samme
forbrydelser.
»Sagen førte ikke til domfældelse for terrorisme, og det må man respektere. Men det er
selvfølgelig interessant at se på forskellen mellem den sag og tidligere terrorsager, vi har
haft i Danmark. Man kan godt spørge sig selv, om resultatet var blevet fuldstændigt det
samme, hvis de tiltalte ikke havde været etnisk danske. Jeg håber det, men det er
selvfølgelig lidt bekymrende, hvis det ikke forholder sig sådan,« siger Jakob Scharf.
Under alle omstændigheder er det et faktum, at det indtil nu kun er muslimer, som er
blevet dømt for at planlægge terror i Danmark. Militante islamister udgør da også klart den
største terrortrussel mod Danmark ifølge PET, men Breiviks terrorangreb i Norge gjorde
det tydeligt for enhver, at terrorangreb også kan komme fra andre sider.
Jakob Scharf advarer mod, at man forskelsbehandler juridisk, når islamister og andre
politiske ekstremister bliver retsforfulgt for de samme handlinger. Og han advarer mod, at
myndighederne i Danmark har så meget fokus på truslen fra militante islamister, at de
glemmer at se til højre og venstre.
»Et terrorangreb, som det i Norge, kan også finde sted i Danmark. Der er en potentiel
terrortrussel knyttet til de ekstreme politiske miljøer,« mener Jakob Scharf.
I Norge blev politiet efter Breiviks terrorangreb kritiseret af en uafhængig kommission,
som mente, at politiet havde overset flere advarselstegn, før Breivik gik til angreb.
Kommissionsrapporten konkluderede dog også, at Breivik planlagde og udførte angrebet
helt alene og derfor havde gjort det svært for politiet at opdage ham på forhånd.
Det gødning, Breivik benyttede til at fremstille sin bilbombe, havde han anskaffet på legal
vis. To år før angrebet havde han registeret en landbrugsvirksomhed på en nedlagt gård, og
han havde indkøbt gødningen til gården. De skydevåben, Breivik brugte under massakren
på Utøya, var også lovlige. Han havde våbentilladelse og havde købt våbnene legitimt.
Efter terrorangrebet i Norge overvejede PET, om der var grund til at ændre reglerne for at
få våbentilladelse herhjemme, men konklusionen var, at den danske lovgivning allerede
var stram nok. PET’s vurdering var den samme i forhold til reglerne for gødningsstof med

et højt indhold af ammoniumnitrat – den form for gødning, som terrorister ynder at bruge
til at fremstille bomber.
I Danmark var reglerne for køb og opbevaring af denne type gødning allerede blevet
strammet tre år tidligere. Efter angrebet i Norge kom PET med en opfordring til
Plantedirektoratet om at huske at holde øje med, om der rent faktisk er
landbrugsaktiviteter i de virksomheder, som køber den eksplosive gødning. Men derudover
foreslog PET ikke andre stramninger.
»Man har nok allerede gjort så meget, det er realistisk at gøre i forhold til den form for
gødning, som kan bruges til at lave sprængstoffer. Det er jo noget, som anvendes i
landbruget, og når vi taler om stoffer, som anvendes helt legitimt, men også kan misbruges
til ulovlige formål, er der grænser for, hvor langt man kan gå med restriktioner,« siger
Jakob Scharf.
I det hele taget mener han ikke, at nok så mange restriktioner og ekstra bevillinger til
politiet og efterretningstjenesten er en garanti mod terrorangreb. Og han mener, at
befolkningen bør erkende, at det grundlæggende ikke kan lade sig gøre at sikre sig
fuldstændigt mod soloterrorister, der som Breivik opererer helt på egen hånd.
»Du kan aldrig gardere dig fuldstændigt mod en type som Breivik, og jeg mener generelt,
at det er meget vigtigt, at folk gør sig klart, hvor sårbare vi i virkeligheden er over for
terrorangreb i vores samfund. Du kan aldrig fjerne den sårbarhed i åbne og demokratiske
samfund, og efter min mening bør vi heller ikke have et ønske om at ændre vores samfund
på en måde, hvor vi minimerer den sårbarhed. Så det vil kunne ske igen, at vi oplever en
type som Breivik. Også i Danmark,« siger Jakob Scharf.
Under retssagen mod Anders Breivik blev det et stort tema, om den blonde terrorist var
psykisk syg, da han begik angrebet. Jakob Scharf vil ikke gøre sig klog på Breiviks mulige
diagnoser, men han siger, at han forstår almindelige borgeres behov for at kategorisere
terrorister som psykisk syge mennesker.
»Jeg har da også selv tænkt nogle gange, når man har siddet med de her radikaliserede
personer, der forbereder eller begår terrorhandlinger, om man overhovedet kan betragte
dem som personer, der ikke i en eller anden grad er psykisk syge. De er i hvert fald
afvigende på en måde, som er helt ekstraordinær. Hvad er forklaringen, når man pludselig

vælger at slå så mange unge mennesker ihjel, eller når man sprænger en bombe for at
dræbe uskyldige? Det er jo handlinger, som de fleste af os ikke kan finde forklaringer på
med vores almindelige sunde fornuft. Men i de fleste tilfælde begår folk de handlinger,
uden at de opfylder de formelle kriterier for at være psykisk syge, og det nytter ikke noget,
hvis man ser terrorisme som et spørgsmål om psykisk sygdom,« siger Jakob Scharf.
Under den norske retssag var lægerne uenige om, hvorvidt Anders Breivik havde været
tilregnelig i gerningsøjeblikket. De fleste var dog enige om, at han var et ekstraordinært
eksempel på en soloterrorist, og den slags er et mareridt for enhver efterretningstjeneste i
verden.
»Det vil også kunne ske i Danmark, at en person går helt under radaren, fordi
vedkommende ikke agerer sammen med andre. Man kan sagtens planlægge og gennemføre
et terrorangreb på egen hånd – også et meget omfattende terrorangreb – og det er
selvfølgelig ekstremt svært for efterretningstjenester, der ikke er tankelæsere, at opdage
det i tide,« siger Jakob Scharf.
»Jeg tror, at det fremover vil blive en væsentlig del af trusselsbilledet, at folk – hvad enten
de bare har en forskruet opfattelse af virkeligheden eller er motiveret af religiøse
spørgsmål eller af politiske spørgsmål, som Breivik var det – på egen hånd kan vælge at
begå meget, meget voldsomme terrorangreb og voldelige handlinger,« siger han.
I de fleste europæiske lande kommer terrortruslen ikke længere kun fra egentlige
terrorgrupper, men i høj grad også fra soloterrorister.
»Breivik var endnu et eksempel på, hvor kompleks truslen fra terror er blevet, og hvor
varsom man skal være med at lave en kobling, der går på, at terror er noget, der begås af
meget velorganiserede grupper som al-Qaeda og Islamisk Stat, og at terrorister altid er
folk, der har modtaget træning og er meget professionelle. Det er en opfattelse af, hvad
terrorister er, som stammer fra tiden omkring angrebene mod USA 11. september, hvor
alle talte om al-Qaeda og terrorceller. Men det billede passer ikke rigtig på den
terrortrussel, vi ser nu. Der er i den grad stadig en trussel, der udspringer fra etablerede
grupper og netværk, men der er også en trussel fra andre sider. Terrortruslen er bare
blevet meget mere kompleks,« siger Jakob Scharf.

Kapitel 11: Henrik Sass Larsen
»Man kan jo sagtens få en sms, man ikke har bedt om, og med et indhold,
man ikke har bedt om. Men hvi den sms kommer fra en rockerrelateret
type, som er dybt kriminel, og som skriver, at han´'har bedt nogen lukke
røven', så er det afgørende, hvordan man reagerer på den sms. Især hvis
man skal varetage en betroet post som finansminister«
En af nyere tids største politiske skandaler begyndte ved A-bordet.
Det var navnet på et bestemt bord på Café Vanilla i den sjællandske købstad Køge. Abordet havde fået sit navn, fordi der ofte sad socialdemokrater ved det. Og når de sad der,
blev der spist plankebøffer og drukket dyre rødvine.
En dag i marts 2011 blev Café Vanilla endevendt af en større politistyrke med hunde efter
et anonymt tip om, at cafeens ejere solgte narkotika. Hjemme hos den ene ejer fandt
politiet en pose amfetamin, og de to ejere blev varetægtsfængslet. Lige indtil det viste sig,
at det ikke var narko, der gemte sig i posen. Det var vaskepulver. Så blev de løsladt igen.
De to cafeejere mente, at vaskepulveret var plantet af folk, som ville hævne sig på dem, så
da de blev løsladt, slog de tilbage. De gik til det lokale dagblad og siden BT og fortalte om
A-bordet, hvor fremtrædende socialdemokrater i årevis havde mæsket sig i mad og dyre
vine, ifølge cafeejerne uden at betale en krone.
Stamgæsten ved A-bordet var Tommy Kamp, en mand, som mange betragtede som Køges
ukronede bykonge. En dom for spirituskørsel havde ødelagt hans borgmesterdrømme,
men Tommy Kamp sad stadig i byrådet for Socialdemokraterne, og ifølge ejerne af Café
Vanilla havde han ladet dem forstå, at han kunne skaffe dem en lukrativ tilladelse til
udendørsservering på Køge Torv, hvis de til gengæld sørgede for at sende gratis plankesteaks og dyre rødvine ned til A-bordet. De beskyldte også Tommy Kamp for at have ladet
sig bestikke med en varmepumpe, to habitter, en rejse til Tyrkiet og en dyr racercykel.
Cafeejerne meldte sagen til politiet, og Tommy Kamp blev sigtet. Det gjorde cafeejerne dog
også, for de havde ikke tænkt over, at det ikke blot er ulovligt at modtage bestikkelse i
Danmark. Det er også strafbart at være afsender. Tommy Kamp svarede igen ved at
beskylde cafeejerne for at opfinde det hele, og mange måneder senere meddelte cafeejerne
pludselig, at de alligevel ikke følte sig snydt. Til sidst besluttede politiet at droppe sagen.

Når den i dag optræder i Danmarkshistorien som andet end en kuriøs historie om politisk
fnidder i en dansk provinsby, skyldes det, at en anden af de faste gæster ved A-bordet var
den landskendte socialdemokrat og medlem af Folketinget, Henrik Sass Larsen, som selv
boede i Køge.
Politiet har aldrig ment, at den garvede folketingspolitiker kendte til lyssky aftaler om
gratis måltider i bytte for politiske tjenester ved A-bordet. Ikke desto mindre er sagen fra
Café Vanilla ad omveje en del af forklaringen på, at Henrik Sass Larsen blev vraget som
minister, da Socialdemokraternes formand Helle Thorning-Schmidt i 2011 dannede
regering.
***
En lille måned efter den første avisforside om bestikkelsessagen fra Café Vanilla blev der,
om eftermiddagen 27. april 2011, skudt med skarpt på åben gade i Køge. Føreren af en sort
Audi-stationcar åbnede ild mod en anden personbil ved en Statoil-benzinstation på Søndre
Viaduktvej. Ingen personer blev ramt, men så heldigt var det ikke gået ved tidligere skudepisoder i Køge det år. I februar var en tilfældig 15-årig pige blevet ramt i halsen af
vildfarne kugler, og i midten af april var to unge mænd blevet ramt af skud, mens de sad i
deres bil på en parkeringsplads. Politiet mente, at skyderierne var en del af de løbende
kampe mellem den lokale afdeling af rockergruppen Bandidos og indvandrerbanden Black
Cobras.
På baggrund af den nyeste skudepisode begyndte Midt- og Vestsjællands Politi at aflytte
flere lokale rockere. Blandt dem var Torben Ohlsen Jensen, bedre kendt som »Suzuki
Torben«, et kælenavn han havde fået i rockermiljøet, fordi han i sine unge dage havde haft
en forkærlighed for dette motorcykelmærke.
Suzuki Torben var højtstående medlem af Bandidos, ifølge politiet såkaldt krigsminister i
rockerklubbens Coast Town-afdeling i Køge. Og så var han fra ungdommens dage venner
med byens ukronede konge Tommy Kamp, som rådgav rockeren i en bitter samkvemssag,
han havde kørende imod sin ekskæreste.
En anden af Tommy Kamps ungdomsvenner var Henrik Sass Larsen. De to partifæller blev
ofte set sammen i Køges natteliv, og 20. maj 2011 var de igen taget ud for at drikke et par
øl. De havde af gode grunde valgt ikke at mødes på Café Vanilla – på grund af

bestikkelsessagen var de ikke længere på god fod med ejerne. I stedet mødtes de på Hugos
Vinkælder et par hundrede meter fra deres tidligere stamsted.
Det var en mild forårsaften. Tommy Kamp og Henrik Sass Larsen sad på det lille torv foran
Hugos Vinkælder og nød et par fadøl, da en af ejerne fra Café Vanilla pludselig ankom til
stedet. Det gjorde tilsyneladende Tommy Kamp utryg, så han ringede til Suzuki Torben for
at få ham til at komme til undsætning.
Rockerens telefon var aflyttet af politiet, så samtalen blev optaget.
»Jeg sidder herude sammen med Henrik Sass og drikker noget øl, og så kommer Murat
[ejeren af Café Vanilla, forf.] med en hel masse folk, og så tror de, at de kan true os til at gå
herfra …« fortalte Tommy Kamp.
»Nå, for helvede,« svarede Suzuki Torben.
»Vi sidder bare stille og roligt og kigger, vi skal ikke gøre noget, du skal bare sidde og
snakke med os,« fortsatte Tommy Kamp.
Kort tid senere ankom Suzuki Torben til Hugos Vinkælder med sit lange hår og sin sorte
læderjakke. Han satte sig til rette i en stol ved siden af Tommy Kamp og Henrik Sass
Larsen foran værtshuset.
Næste morgen lyttede politiet igen med, da Suzuki Torben ringede til sin søn for at prale
med, at han dagen forinden havde været forbi Hugos Vinkælder for at agere bodyguard for
Tommy Kamp og Henrik Sass Larsen. Og senere på dagen sendte Suzuki Torben en smsbesked direkte til folketingspolitikeren.
»Hej Sass… Talte med Murat… Bad ham lukke røven… De skal bare skrubbe af… Husk
Sass, vi er de stærkeste…« skrev rockeren.
Henrik Sass Larsen ventede to dage, før han svarede på beskeden.
»Hej. Skal hilse fra Tommy. Vi sidder i Køge og nyder det. Alt godt. Sass,« skrev han til
Suzuki Torben.
Politiet fortsatte med at overvåge Suzuki Torben.
12. juli 2011 blev Bandidos-rockeren skygget, mens han kørte rundt på sin motorcykel i
Køge. Han parkerede ved Køge Station og gik videre til fods mod Køge Torv. Politifolkene

satte efter til fods, men mistede rockeren af syne. Observatørerne gik ind på to
beværtninger for at lede efter Suzuki Torben. De fandt ham ikke, men på Cafe Kant sad
Henrik Sass Larsen sammen med en for betjentene ukendt mand. Politifolkene
konkluderede i en rapport, at det ikke kunne udelukkes, at Suzuki Torben var i
restaurationens baglokale, og at han efterfølgende skulle mødes med Henrik Sass Larsen.
Det var Midt- og Vestsjællands Politi, som stod i spidsen for efterforskningen af
rockermiljøet i Køge, men PET assisterede med medarbejdere fra Center for Organiseret
Kriminalitet. Og da det trods alt ikke sker hver dag, at danske toppolitikere optræder på
telefonaflytninger i rockermiljøet, landede rapporten på Jakob Scharfs skrivebord.
»Hvis der i en efterforskning, som PET er involveret i, fremkommer oplysninger om
fremtrædende politikere, så er der ikke noget usædvanligt i, at chefen for PET bliver
orienteret. Jeg havde en klar forventning om at høre om den slags,« siger Jakob Scharf.
At Henrik Sass Larsens navn var dukket op i en politiefterforskning var i sig selv penibelt,
og tidspunktet gjorde ikke sagen mindre delikat. I sommeren 2011 talte alle om, hvornår
Venstres statsminister Lars Løkke Rasmussen ville udskrive folketingsvalg. Rød blok førte i
meningsmålingerne, og både i medierne og på Christiansborg blev det betragtet som en
selvfølge, at Henrik Sass Larsen ville få en central ministerpost, formentlig
finansministerposten, hvis der kom et regeringsskifte.
»Det gav selvfølgelig en ekstra dimension til oplysningen om, at hans navn optrådte i en
politiefterforskning,« siger Jakob Scharf og tilføjer, at det altid er ømtåligt, når PET falder
over oplysninger om politikere.
»Det er en svær problemstilling, for i en efterretningstjeneste sker det, at man støder på
oplysninger om politikere. Det er typisk oplysninger, som man, efter de regler der gælder
for PET, er forpligtet til at orientere Justitsministeriet om, hvor ubehageligt det end kan
være. Og det kræver selvfølgelig virkelig, virkelig opmærksomhed i forhold til
håndteringen, så oplysningerne ikke bliver misbrugt politisk,« mener Jakob Scharf.
Da han i midten af juli 2011 blev orienteret om efterforskningen fra Køge, bad han
medarbejderne på sagen om at udarbejde et notat om Henrik Sass Larsens rolle. Notatet
var færdigt i midten af august 2011.

Chefen for PET er ifølge en instruks forpligtet til at informere Justitsministeriet om »alle
vigtigere enkeltsager«. Jakob Scharf mente, at oplysningerne om Henrik Sass Larsen faldt
under den kategori, så han sendte notatet videre til ministeriet.
»Det var helt naturligt, at jeg orienterede Justitsministeriets departementschef om sagen.
Det ville jeg også have gjort i alle andre situationer, hvor en fremtrædende politiker
optrådte i en politiefterforskning. Det er simpelthen en del af den løbende
underretningsforpligtelse over for ministeriet,« siger Jakob Scharf.
Statsministeriets departementschef blev også informeret om, at Henrik Sass Larsen var
dukket op i efterforskningen af rockermiljøet i Køge.
Det var ikke nogen nem sag, der landede på de to departementschefers bord. Et
folketingsvalg ventede lige om hjørnet, og den borgerlige regering var bagud i
meningsmålingerne. Nu skulle de to topembedsmænd vurdere, om de ville indvie deres
borgerlige ministre i oplysninger om en af oppositionsleder Helle Thorning-Schmidts
nærmeste allierede.
Alt dette vidste hovedpersonen Henrik Sass Larsen ikke noget om. Det gjorde han først
halvanden måned senere, da rød blok havde vundet folketingsvalget, og Helle ThorningSchmidt var ved at lægge sig fast på, hvem der skulle være med på hendes første
ministerhold.
***
Om formiddagen 28. september 2011 blev Henrik Sass Larsen hevet til side af Helle
Thorning-Schmidt midt i de afsluttende forhandlinger om et nyt regeringsgrundlag i Det
Sorte Tårn på Hotel Crowne Plaza på Amager. I næsten to uger havde Socialdemokraterne,
Radikale Venstre og SF forhandlet dag og nat i tårnet. Partierne var ved at nå til enighed,
men nu fortalte Thorning Sass, at der var problemer med hans sikkerhedsundersøgelse hos
PET. Hun bad ham om at køre ind til Slotsholmen for at få det uddybet.
Klokken 12.30 indfandt Henrik Sass Larsen sig til møde i Statsministeriet. Foran ham sad
ikke blot Statsministeriets erfarne departementschef, Christian Kettel Thomsen, men også
Justitsministeriets nye departementschef, Anne Kristine Axelsson. To af landets mægtigste
embedsfolk. De viste Sass et PET-notat med den konklusion, at han stod i et

afhængighedsforhold til Suzuki Torben. Det var det notat, Jakob Scharf havde bedt om at
få udarbejdet.
»Henrik Sass Larsen har i mindst et tilfælde benyttet sig af Torben Ohlsen Jensens (Suzuki
Torbens) position som ledende bandemedlem, idet Torben Ohlsen Jensen har ageret
vagt/bodyguard,« stod der i notatet om episoden, hvor Tommy Kamp havde tilkaldt
rockeren til Hugos Vinkælder i Køge.
Henrik Sass Larsen fik lov til at læse PET-notatet, men departementscheferne indskærpede
over for ham, at der var tale om fortrolige oplysninger, som han ikke måtte videregive,
fordi de handlede om en igangværende efterforskning mod rockermiljøet.
Henrik Sass Larsen bad om et opfølgende møde i Statsministeriet klokken 19.30 samme
dag. Denne gang tog Henrik Sass Larsen en partifælle med som bisidder, nemlig Bjarne
Corydon, som efterfølgende kom til at indtage den finansministerpost, de fleste havde
regnet med ville tilfalde Sass. De to departementschefer var nu suppleret af Jakob Scharf,
der som PET-chef skulle fortælle Henrik Sass Larsen om efterretningstjenestens
oplysninger.
»Det var vist mig selv, der havde sagt, at hvis det var nødvendigt, så deltog jeg selvfølgelig
gerne i det opfølgende møde. Sådan som sagen senere udviklede sig, kan man selvfølgelig
tænke over, om det var en klog disposition af mig. Men tingene var kørt noget fast på det
første møde, og departementscheferne sad jo lidt på mellemhånd. Det var en rigtig, rigtig
vanskelig problemstilling, og det var ikke noget behageligt møde,« husker Jakob Scharf.
Henrik Sass Larsen fik den samme besked som på det første møde: Forbindelsen til Suzuki
Torben var et problem.
Næste dag klokken 15 sprang bomben offentligt, da TV 2 News stillede om til
Christiansborg, hvor en fattet Henrik Sass Larsen fortalte, at han havde meddelt Helle
Thorning-Schmidt, at han ikke stod til rådighed som minister for en kommende regering.
»Jeg har begået en fejl,« sagde Henrik Sass Larsen og fortalte, at det var hans møde med
en Bandidos-rocker, som var forklaringen.
»Jeg har ikke noget forhold til ham. Jeg har mødt ham fysisk én gang, men det er alt i alt
nok til, at jeg ikke kan sikkerhedsgodkendes,« udtalte den detroniserede politiker.

Helle Thorning-Schmidt forlod kort efter forhandlingerne på Hotel Crowne Plaza for at
udtale sig om den politiske skandale.
»Jeg har talt med Henrik Sass Larsen i morges, hvor han fortalte mig, at han ikke længere
står til rådighed som minister i en kommende regering, netop på grund af den her
baggrund af, at han ikke kan blive sikkerhedsgodkendt. Det er jeg rigtig ked af, men jeg
tager selvfølgelig hans beslutning til efterretning,« sagde Danmarks kommende
statsminister.
Nyheden om Henrik Sass Larsens fald fra tinderne chokerede det politiske Danmark. Alle
havde taget for givet, at Sass skulle være Finansminister. Nu var han dømt ude.
Henrik Sass Larsen er dog ikke typen, som giver op uden kamp. Han ville have sit navn
renset, og han besluttede at tage kampen op mod PET og de embedsmænd, som havde
fortalt ham, at han ikke skulle være minister. En uge senere søgte Henrik Sass Larsen
derfor om aktindsigt i det PET-notat, som havde fældet ham. Justitsministeriet svarede
med at afvise at vise ham notatet igen.
De fleste medier og politikere undrede sig. Kunne det virkelig passe, at Henrik Sass Larsen
var blevet vraget som minister på baggrund af et møde med en rocker? Selv
socialdemokratens politiske modstandere mente, at han var blevet uretfærdigt behandlet,
hvis PET ikke var i besiddelse af mere belastende oplysninger, end at han havde drukket en
bajer med en rocker i Køge.
»Hvis det er hans eneste forbrydelse, burde hun [statsministeren, forf.] gøre ham til
minister med det samme. Vi er 179 folketingsmedlemmer, som dagligt møder besynderlige
mennesker, som vi intet aner om. Så Henrik Sass Larsen har intet gjort forkert,« sagde
Dansk Folkepartis Søren Espersen.
Henrik Sass Larsen måtte ikke selv fortælle mere, og hverken PET, Justitsministeriet eller
Statsministeriet ville uddybe, hvorfor Sass ikke kunne blive minister. I stedet begyndte
rygterne at svirre.
På Christiansborgs gange gik der en historie om, at Henrik Sass Larsen og Jakob Scharf
kendte hinanden fra Dansk Socialdemokratisk Ungdom, DSU, og at de årtier tidligere
havde haft et magtopgør, som havde lagt kimen til et personligt fjendskab. Ifølge teorien
havde Scharf nu taget hævn ved som PET-chef at smadre Henrik Sass Larsens politiske

karriere. Politisk kommentator Henrik Qvortrup skriver i sin bog om Thorningregeringens periode ved magten, at fjendskabet mellem Sass og Scharf stammer fra et
formandsopgør i DSU, hvor Sass blev valgt som DSU-formand, mens Scharf var den
tabende part. Den anonyme forfatter bag Den hemmelige socialdemokrat fortæller en
historie over samme skabelon, men med lidt andre detaljer.
»Et af de rygter, der florerer, handler om, hvordan Sass tilbage i 80’erne havde
udmanøvreret en ung bz-type, der var kommet anstigende til et repræsentantskabsmøde i
DSU iført militærstøvler og en stribe outrerede holdninger, som han ville arbejde for at
gøre til hele DSU’s, såfremt det var lykkedes ham at få en plads i forretningsudvalget. Men
den plan havde Sass og hans sammensvorne fået forpurret, hvorefter bz-typen opgav sine
politiske ambitioner. Han helligede sig i stedet sine jurastudier, som siden førte ham ind i
Justitsministeriet, inden karrieren kronedes med stillingen som politimester. I Politiets
Efterretningstjeneste,« skriver den anonyme forfatter.
Ifølge de mest fantasifulde versioner af historien skulle Jakob Scharf desuden have luret, at
socialdemokraten Morten Bødskov formentlig ville blive ny justitsminister, og Jakob
Scharf skulle derfor have forsøgt at indynde sig hos sin kommende chef ved at
udmanøvrere Sass.
»Det fortælles også, at Scharf indså, at Morten Bødskov ville blive justitsminister og derfor
gerne ville imponere den nye minister, som ifølge flere kilder de seneste år har udviklet et
anstrengt forhold til Sass. Ved at ’pille bukserne af Sass’ ville Scharf – jævnfør
motivforskningen – kunne bringe sig i stilling til vigtigere stillinger i politiet og
centraladministrationen. Det er i hvert fald nogle af de spekulationer, som man kan støde
på i og omkring Christiansborg-miljøet,« skrev den indflydelsesrige borgerlige
kommentator Jarl Cordua.
Jakob Scharf kender godt alle de politiske rygter, om at han skulle nære et had til Henrik
Sass Larsen af personlige årsager, men han har ikke tidligere forholdt sig til dem.
»Mens sagen stod på, havde jeg ikke noget behov for at forklare mig, for hele tanken om, at
der skulle være alle mulige skjulte motiver, som bunder i, at jeg skulle kende Henrik Sass
Larsen personligt, er simpelthen for langt ude. Det kan godt være, at det er forkert, at jeg
ikke sagde noget, mens rygterne kørte, men det var bare så lavt, og jeg gad simpelthen ikke

skulle stå der i medierne og sige: ’Altså, jeg har ikke noget personligt modsætningsforhold
til Henrik Sass Larsen’,« siger han.
Jakob Scharf siger, at han overhovedet ikke havde et personligt forhold til Henrik Sass
Larsen, og at han slet ikke kan genkende fremstillingen fra Den hemmelige
socialdemokrat.
»Jeg har ikke reklameret med det, men jeg har aldrig lagt skjul på, at jeg er
socialdemokrat, og at jeg i min ungdom var aktiv i DSU. Jeg har dog ingen erindring om, at
jeg nogensinde skulle have ejet militærstøvler eller har gået specielt outreret klædt. Jeg har
heller ikke været en del af bz-miljøet, og jeg mener ikke, at jeg har lignet en fra bz-miljøet.
Og jeg har slet ikke været kandidat til forretningsudvalget i DSU. Så jeg ved ikke, hvor
rygterne kommer fra,« siger han.
Jakob Scharf fortæller, at han blev medlem af DSU som teenager, at han var meget aktiv
gennem gymnasietiden, og at han blev formand for DSU i Nakskov. I 1985 flyttede han til
København for at begynde på jurastudiet, og derefter begyndte han gradvist at flyde væk
fra det ungdomspolitiske arbejde, fordi studiet og livet på kollegiet trak ham i andre
retninger. Jakob Scharf kan huske, at han nåede at sidde i hovedbestyrelse i DSU med
Tommy Kamp. Til gengæld siger han, at han slet ikke var medlem af DSU længere, da
Henrik Sass Larsen blev valgt som formand for ungdomspartiet i 1992, eller da partifællen
Morten Bødskov blev næste DSU-formand i 1996.
»Jeg har aldrig mødt Henrik Sass Larsen eller Morten Bødskov i DSU-sammenhæng. De er
simpelthen efter min tid i DSU. Jeg skal ikke kunne sige, om de kom ind på det tidspunkt,
hvor jeg var på vej ud, men jeg er aldrig stødt på dem,« siger Jakob Scharf.
En anden – og for PET langt mere alvorlig – historie om, hvorfor Henrik Sass Larsen var
blevet vraget, begyndte ikke som Christiansborg-sladder, men som topnyhed i TV 2
Nyhederne 10. oktober 2011. Hidtil havde indtrykket i offentligheden været, at Henrik Sass
Larsen var blevet fældet, fordi han havde været så uheldig at dukke op på politiets
aflytninger af personer i rockermiljøet. Nu hævdede TV 2 på baggrund af anonyme kilder,
at PET målrettet havde aflyttet Henrik Sass Larsens egen telefon.
»TV 2 Nyhederne kan i aften afsløre, at Henrik Sass Larsen gennem to måneder selv blev
overvåget af Politiets Efterretningstjeneste. En overvågning, der havde til formål at

kortlægge, hvor tæt kontakt politikeren havde med rockermiljøet,« lød det i TV 2
Nyhederne.
Den opsigtsvækkende afsløring holdt mindre end et døgn. Næste morgen gik Jakob Scharf
i medierne og afviste kategorisk, at der var hold i historien.
»TV 2’s oplysninger om, at PET skulle have foretaget overvågning eller aflytning rettet
mod Henrik Sass Larsen, er ikke korrekte,« lød det i en skriftlig kommentar.
Den udmelding fik TV 2 til at dementere historien.
»Jeg kan som ansvarlig chefredaktør for et nyhedsmedie ikke gå ud og påstå, at chefen for
landets efterretningstjeneste lyver. Vores kilder kan af naturlige årsager ikke stå frem med
deres påstande. Derfor kan vi ikke fastholde vores historie,« forklarede TV 2’s
nyhedsdirektør Michael Dyrby, som pudsigt nok senere selv mistede sit job i en
skandalesag, der havde Tommy Kamp fra Køge i en birolle.
Ifølge Michael Dyrby var det primært Jakob Scharfs udtalelse, som fik TV 2 til at
dementere historien. Jakob Scharf fastholder i dag, at tv-stationen handlede rigtigt ved at
stole på, hvad han sagde dengang.
»Det var en historie, som simpelthen ikke passede. Jeg aner stadig ikke, hvor
oplysningerne kom fra, men der var intet i det,« siger han.
Normalt forholder PET sig aldrig til, hvem der bliver aflyttet, men i dette tilfælde var der
ikke andre muligheder end at reagere med det samme, mener Jakob Scharf.
»Når jeg valgte at gå ud og sige noget, handlede det om, at det er meget, meget belastende
for en efterretningstjeneste, når man antyder, at den aflytter politikere. Der er en helt
særlig følsomhed i forhold til det. I PET havde vi selvfølgelig drøftelser om, hvorvidt vi
skulle sige noget til TV 2’s historie, men vi var simpelthen nødt til at bryde med alle vores
principper om, at man aldrig udtaler sig om, hvem der er aflyttet, og hvem der ikke er
aflyttet, fordi den her historie bare ikke måtte køre videre. Fordi historien var forkert. Det
var en misforståelse. Og potentielt var det rigtig, rigtig skadeligt for PET,« siger han.
I den udtalelse, som PET sendte ud, brugte Jakob Scharf formuleringen, at PET ikke havde
foretaget aflytning »rettet mod Henrik Sass Larsen«. Den vending fik medier og jurister til
at spekulere i, at PET alligevel godt kunne have aflyttet Henrik Sass Larsens telefon. I

forbindelse med vedtagelsen af Terrorpakke 2 i 2006 blev der indført en bestemmelse i
Retsplejeloven, som giver politiet mulighed for at aflytte telefoner hos en bekendt til en
mistænkt, hvis politiet mener, at den mistænkte indimellem benytter den telefon. Med den
paragraf kunne politiet have aflyttet Henrik Sass Larsens telefon som en del af
efterforskningen mod Suzuki Torben.
Jakob Scharf afviser, at der lå nogen mening gemt i formuleringen om, at PET ikke havde
foretaget aflytning »rettet mod« Henrik Sass Larsen.
»Hvis man skal følge den tankegang, så skulle Suzuki Torben jævnligt have benyttet
Henrik Sass Larsens telefon, og PET skulle være gået i retten for at få en kendelse til at
aflytte Sass’ telefon med den begrundelse. Altså, det er jo en helt absurd situation at
forestille sig,« siger Jakob Scharf.
»Vi overvejede ikke engang, at man kunne forstå pressemeddelelsen på den måde, at vi
kunne have aflyttet Sass på anden vis. Men for at slå det helt fast en gang for alle: Det var
en ledende Bandidos-rocker, der blev aflyttet. Der var ikke på noget tidspunkt, og heller
ikke i kraft af andre retsplejebestemmelser, aflytninger af hverken Henrik Sass Larsen eller
hans telefon, og der var aldrig noget grundlag for det. Sass var ikke mistænkt for at
foretage sig noget strafbart.«
Men hvad handlede sagen så om?
***
Henrik Sass Larsen fortalte selv, at han på møderne i Statsministeriet havde fået at vide, at
han ikke kunne blive »sikkerhedsgodkendt« af PET. Helle Thorning-Schmidt brugte
samme udtryk, da hun forholdt sig til sagen, og medierne skrev også om Henrik Sass
Larsens manglende »sikkerhedsgodkendelse«. Men ministre i Danmark skal slet ikke
sikkerhedsgodkendes, og Jakob Scharf mener, at snakken omkring
»sikkerhedsgodkendelse« forplumrede den offentlige debat.
»Det betød, at debatten kom til at handle om, hvorvidt det er efterretningstjenesten, der
sidder og vender tommelfingeren op eller ned for, om en person kan blive minister. Og det
er det ikke. Under hele forløbet blev det gjort klart, at det hverken var PET eller
embedsmændene i ministerierne, som tog stilling til, om han skulle være minister. Det var
ikke vores afgørelse. Han skulle ikke sikkerhedsgodkendes,« siger Jakob Scharf.

PET foretager hvert år tusindvis af sikkerhedsundersøgelser for offentlige myndigheder og
private firmaer, men PET har alene myndighed til at foretage egentlige
sikkerhedsgodkendelser af personer, der er ansat i politiet, eller som skal udføre arbejde
for ordensmagten. Til gengæld har det siden tidernes morgen været en tradition, at PET
gennemfører sikkerhedsundersøgelser af kommende ministre. Det foregår på den måde, at
Statsministeriet retter henvendelse til PET og anmoder om oplysninger om de personer,
som er i spil til et nyt ministerhold.
Jakob Scharf fortæller, at Statsministeriet normalt henvender sig direkte til PET’s øverste
chef eller til den juridiske chef, og at det sker både ved dannelsen af nye regeringer og ved
ministerrokader.
»Det er en praksis, som handler om, at en statsminister har et ønske om at få at vide, om
efterretningstjenesten har oplysninger, som er relevante i forhold til at bedømme, om
kommende ministre har det, der skal til for at blive ministre. Det handler om at forhindre,
at statsministeren udnævner en minister og først bagefter får at vide, at
efterretningstjenesten ligger inde med belastende oplysninger om vedkommende. Et andet
formål med ordningen er at forhindre, at efterretningstjenesten putter med oplysninger og
dermed kan bruge dem politisk. Netop derfor skal PET altid komme med oplysningerne,
når det er relevant for statsministeren,« siger Jakob Scharf.
Normalt bliver PET først bedt om at undersøge ministerkandidaterne med få timers varsel.
På det tidspunkt er det af gode grunde fortroligt, hvem der er i spil til ministerposterne, og
derfor bliver kun få betroede medarbejdere i PET involveret i sikkerhedsundersøgelserne.
»Det bliver holdt i en meget snæver kreds. Normalt bliver en eller to medarbejdere sat til at
foretage undersøgelserne, og de refererer direkte til chefen for PET eller til den juridiske
chef,« fortæller Jakob Scharf.
Sikkerhedsundersøgelsen foregår konkret sådan, at PET foretager en søgning i politiets og
efterretningstjenestens databaser på de navne, som optræder på listen over
ministeremner.
Jakob Scharf siger, at alt, hvad der dukker op i registersøgningerne – stort som småt –
bliver videregivet til Statsministeriet.

»Der er ikke noget filter. De fleste af os har nok overtrådt hastighedsbegrænsningerne eller
kørt uden lys på cyklen, men hvis det er registreret i de databaser, som PET har adgang til,
så bliver det delt med statsministeren. I forhold til den slags forhold i småtingsafdelingen
er det klart, at det nok ikke har relevans for statsministerens vurdering af, hvem der skal
være ministre. Men i PET er der ikke noget filter i forhold til, hvad man videregiver. Hele
tanken bag ordningen er netop, at det ikke er PET, der skal tage stilling til, hvilke
oplysninger der betyder, at en person ikke bør blive minister. Det er kun statsministeren,
der kan træffe den beslutning,« siger Jakob Scharf.
Da Henrik Sass Larsen fik afslag på aktindsigt i det PET-notat, som havde fældet ham,
klagede han til Folketingets Ombudsmand. I klagen undrede han sig over, hvorfor PET
overhovedet havde lavet en sikkerhedsundersøgelse af ham 28. september 2011. Den dag,
han fik at vide, at han ikke skulle være minister. For på det tidspunkt havde Helle
Thorning-Schmidt endnu ikke sendt en ministerliste til PET, hævdede Sass.
Jakob Scharf siger, at det er rigtigt, at PET 28. september 2011 ikke havde modtaget en
liste med ministeremner fra Helle Thorning-Schmidt.
»Der blev ikke på noget tidspunkt lavet et sikkerhedstjek af Henrik Sass Larsen som en del
af den normale, rutinemæssige undersøgelse af kommende ministre. I maj 2011 var der
mødet og kommunikationen mellem Henrik Sass Larsen og Bandidos-rockeren. De
informationer fik vi i PET i juli, og så blev der udformet et samlet notat, som jeg kunne give
videre til Justitsministeriet, sådan som PET er forpligtet til. Og det notat lå klar i midten af
august. Men det var ikke sådan, at vi, da valget nærmede sig, sagde: ’Gå lige ned i arkiverne
og se, hvad vi har på Henrik Sass Larsen.’ Sådan var processen ikke.«
Jakob Scharf siger, at der var to årsager til, at han, allerede før valget blev udskrevet,
besluttede at orientere Justitsministeriet om sagen fra Køge.
»For det første ville jeg uanset tidspunktet altid have orienteret Justitsministeriet om, at
en fremtrædende politiker var dukket op i en politiefterforskning. For det andet kunne jeg
godt se på forhånd, at oplysningerne om Sass rejste nogle spørgsmål, som skulle afklares.
Alle betragtede det som en selvfølge, at Henrik Sass Larsen ville blive minister, hvis der
kom et regeringsskifte. Normalt foregår processen med sikkerhedsundersøgelser sådan, at
PET får forelagt navne på ministre og har få timer til at foretage
sikkerhedsundersøgelserne. Min vurdering var, at den her sag ikke kunne håndteres på en

halv time midt om natten, når der skulle dannes regering, og også derfor orienterede jeg
tidligt i forløbet Justitsministeriet,« siger Jakob Scharf.
I sin klage til Ombudsmanden hævdede Henrik Sass Larsen, at han under mødet med
Jakob Scharf og de to departementschefer ikke blot var blevet pålagt tavshedspligt, men at
han oven i hatten havde fået at vide, at det ikke kunne garanteres, at oplysningerne om
hans møde med en rocker ikke på anden vis ville slippe ud til offentligheden.
»Det er i den forbindelse – forekommer det mig – ekstra stødende, at Henrik Sass Larsen
indskærpes en omfattende tavshedspligt, når Statsministeriets departementschef oplyser,
at informationer om sagen ’vil sive fra systemet’ og at sagen ’er umulig at holde fortrolig’.
Så tavshedspligten går kun én vej. Henrik Sass Larsen skal holde tæt, medens han skal
forstå og tåle, at systemet er utæt,« skrev Henrik Sass Larsens advokat i klagen til
Ombudsmanden.
Flere iagttagere tolkede det som en slet skjult trussel fra embedsmændene til Henrik Sass
Larsen: Han skulle trække sig som ministerkandidat uden ballade, ellers ville PET, som
normalt lever af at holde på hemmeligheder, lække fortrolige oplysninger til pressen.
Jakob Scharf siger, at det er rigtigt, at Henrik Sass Larsen fik at vide, at det ikke kunne
garanteres, at de fortrolige oplysninger ikke ville sive fra systemet. Men det var ikke ment
som en trussel, siger Jakob Scharf. Det var en vurdering baseret på, at efterforskningen var
placeret i Midt- og Vestsjællands Politi. Det betød, at en relativt bred skare af efterforskere
i det åbne politi havde adgang til oplysningerne.
»Der er ikke på noget tidspunkt blevet truet med noget som helst. Det blev gjort klart, at
der var tale om fortrolige oplysninger fra en igangværende efterforskning, og at vi ikke
kunne lægge hovedet på blokken og garantere, at oplysningerne ikke lige pludselig stod på
forsiden af en avis. Det var ikke kun en snæver kreds, som kendte til oplysningerne fra
efterforskningen i Køge. Det kunne komme ud,« siger Jakob Scharf.
At der blev lækket oplysninger fra politiets efterforskning, blev allerede klart, tre dage efter
at Henrik Sass Larsen havde meddelt, at han ikke stod til rådighed som minister. På
baggrund af »centrale efterretningskilder« kunne Ekstra Bladet afsløre, at problemerne
med Henrik Sass Larsens sikkerhedsundersøgelse handlede om, at politikeren optrådte på

aflytninger af Bandidos-rockeren Torbens Ohlsen Jensens telefon. Det var ikke offentlig
viden på dette tidspunkt.
Men også før Henrik Sass Larsen blev vraget som minister, havde der været sager, som
kunne tyde på, at der blev lækket oplysninger til medierne. Allerede 14. juli 2011 – små to
uger før folketingsvalget blev udskrevet – udkom BT med en forside med et billede fra den
skæbnesvangre aften i maj, da Henrik Sass Larsen drak en øl sammen med Tommy Kamp
og Suzuki Torben på Hugos Vinkælder i Køge. Billedet var tilsyneladende taget i det
skjulte, og BT angav blot, at der var tale om et »privatfoto«. Det fik mange til at spekulere
i, at billedet måtte være taget af en civilklædt politimand, som havde været til stede ved
værtshuset, og at det var PET, som havde lækket det til BT.
Sådan hang det dog ikke sammen. Jakob Scharf siger, at der slet ikke var politifolk til stede
på Hugos Vinkælder den aften. Og den tidligere socialdemokratiske byrådspolitiker Nils
Gisli, som var en af Tommy Kamps mange uvenner i Køge, har siden indrømmet, at det var
ham, der havde sendt billedet til BT. Han ville vise offentligheden, at Tommy Kamp og
Henrik Sass Larsen plejede omgang med en kriminel rocker.
Den mest alvorlige anklage om lækager i sagen om Henrik Sass Larsens
sikkerhedsundersøgelse handler dog om en historie, som aldrig blev bragt. Efter at Henrik
Sass Larsen havde trukket sig som muligt ministeremne, skrev BT, at avisen allerede før
valget havde fået et tip om, at der kunne blive problemer med Henrik Sass Larsens
sikkerhedsundersøgelse.
»I slutningen af august – nogenlunde samtidig med at valget blev udskrevet 26. august –
fik BT et tip om, at Politiets Efterretningstjeneste havde indstillet til ministeriet, at Henrik
Sass Larsen var for belastet af en sag fra Køge, til at han kunne blive minister, hvis rød blok
gik hen og vandt valget,« skrev BT.
Tilbage i august havde BT ikke været i stand til at få oplysningerne i tippet bekræftet, og
avisen besluttede derfor ikke at bringe historien. I lyset af skandalen mente BT dog efter
valget og skandalen om Sass’ sikkerhedsundersøgelse, at der nok havde været hold i tippet.
Med andre ord havde nogen – hvis BT’s historie er sand – forsøgt at få avisen til at bringe
belastende og fortrolige oplysninger om en prominent oppositionspolitiker op til
folketingsvalget i 2011.

Det har fået flere til at rejse mistanke om, at borgerlige politikere havde tippet BT for at
skade det største oppositionsparti, og i så fald skriver sagen sig ind i en række alvorlige
sager om lækager under den daværende borgerlige regering. I 2007 sivede det til TV 2, at
Jægerkorpset skulle udsendes på en tophemmelig mission i Irak, og i 2010 blev fortrolige
skattepapirer om den daværende oppositionsleder Helle Thorning-Schmidt og hendes
familie videregivet til BT. I begge tilfælde forblev det dog uopklaret, hvem der havde
lækket oplysningerne.
BT har med henvisning til kildebeskyttelsen afvist at afsløre, hvem der kom med tippet om
Henrik Sass Larsens sikkerhedsundersøgelse forud for folketingsvalget i 2011.
Sidst i august var det famøse PET-notat om Henrik Sass Larsen blevet sendt fra PET til
både Statsministeriet og Justitsministeriet. I medierne har der derfor været rejst mistanke
om, at lækagen kunne stamme fra PET eller fra de to borgerlige ministre, henholdsvis den
konservative justitsminister Lars Barfoed og Venstre-statsminister Lars Løkke Rasmussen.
Statsministeriets departementschef Christian Kettel Thomsen har udtalt, at han slet ikke
fortalte daværende statsminister Lars Løkke Rasmussen om notatet. Daværende
justitsminister Lars Barfoed har på samme måde blankt afvist, at han var kilde til BT’s
historie – »Det er jeg bestemt ikke!!!!« som han skrev i en mail til Politiken – og i et
folketingssvar bekræftede hans afløser på justitsministerposten, Morten Bødskov, at
Barfoed slet ikke blev informeret om sagen.
Der var også de debattører, som mente, at det måtte være PET, som stod bag lækagerne.
»Kan man forestille sig, at oplysninger fra f.eks. PET lækker til pressen, uden at PET-chef
Jakob Scharf kender til sagen? Næppe. Hvad betyder det? Jo, at PET ligger i spinkrig med
et folketingsmedlem muligvis for både at retfærdiggøre sig selv, oplyse sagen eller mest
kontroversielt: at slå Sass politisk helt ihjel,« skrev for eksempel den politiske
kommentator Jarl Cordua.
Jakob Scharf har ikke tidligere forholdt sig til den spegede BT-historie, men han afviser, at
han eller PET lækkede oplysninger til pressen om Henrik Sass Larsens
sikkerhedsundersøgelse før folketingsvalget i 2011.
Jakob Scharf siger, at han for det første ikke kan vide, om det overhovedet passer, at BT en
måned før folketingsvalget skulle have modtaget et tip om, at der kunne opstå problemer

med Henrik Sass Larsens sikkerhedsundersøgelse. Han mener heller ikke, at det holder
vand, når flere medier konkluderede, at lækagen kun kunne komme fra PET,
Justitsministeriet eller Statsministeriet. Drøftelserne om, hvorvidt Henrik Sass Larsens
sikkerhedsundersøgelse kunne give problemer for hans ministerkandidatur, kørte ganske
vist kun i en meget snæver kreds i PET, Statsministeriet og Justitsministeriet.
»Men der var jo politifolk involveret i selve efterforskningen af sagen i Køge, og der var
medarbejdere, som blev bedt om at udarbejde et notat i sagen,« siger Jakob Scharf.
»Kan man fuldstændigt udelukke, at nogle af dem har snakket med kollegaer i
politikredsen om, hvad sagen handlede om, og at der er politifolk, som har fortalt til BT, at
Henrik Sass Larsens navn var dukket op i efterforskningen? Nej, det kan jeg ikke
udelukke.«
Jakob Scharf understreger, at han ikke kan vide, om BT’s historie om lækagen forud for
valget overhovedet er rigtig. Men han siger samtidig, at der var andre dokumenterede
lækager til pressen i sagen om Henrik Sass Larsen, og at PET indledte en efterforskning for
at finde ud af, hvem der stod bag. Det kunne i sidste ende være en sag om magtmisbrug
med det formål at skade Henrik Sass Larsen, et fremtrædende medlem af oppositionen, op
til et folketingsvalg.
Ifølge Jakob Scharf blev det også opklaret, hvem der lækkede oplysninger til pressen om
efterforskningen af rockermiljøet i Køge.
»Vi havde meget sikre informationer om, hvem oplysningerne stammede fra. Det var ikke
fra PET, og det var heller ikke fra politisk side, mere kan jeg ikke sige. Men der blev taget
skridt til at håndtere, at der ikke blev lækket flere oplysninger fra den side,« siger Jakob
Scharf.
Han vil dog ikke svare på, hvem lækagen kom fra, eller hvad det mere præcist betyder, at
der blev »taget skridt« til at stoppe det.
***
Men hvad var så den egentlige årsag til, at Henrik Sass Larsen blev vraget som minister?
Der eksisterer ikke en skjult forklaring, siger Jakob Scharf. Sagen handlede kun om Henrik
Sass Larsens forbindelse til Suzuki Torben og de beskeder, han udvekslede med rockeren.

Der gemmer sig ingen yderligere aflytninger i PET’s arkiver. Der findes ingen ukendte og
belastende oplysninger om Henrik Sass Larsen, forsikrer Jakob Scharf.
Han fastholder, at det hverken formelt eller reelt var ham eller de to departementschefer,
som bestemte, hvem der blev finansminister i Danmark efter folketingsvalget i 2011.
»Vi videregav, som PET er forpligtet til, oplysningerne om, at Henrik Sass Larsen havde
mødtes med en ledende rocker og kommunikeret med ham på sms. Det var det faktuelle
grundlag. Men hvad de oplysninger skulle have af konsekvenser, er ikke en vurdering, som
bliver foretaget af hverken PET-chefen eller departementschefer. Det er alene
statsministerens afgørelse,« siger han.
Jakob Scharf siger, at hans indflydelse begrænsede sig til, at han over for
departementscheferne og senere Henrik Sass Larsen svarede på, hvordan PET vurderede
oplysningerne fra efterforskningen i Køge.
»Man kan ikke bare aflevere den slags oplysninger. Man er nødt til at kvalificere dem. Og i
den forbindelse sagde jeg, at nu skal ministre ikke sikkerhedsgodkendes, men hvis der
havde været tale om en ansat i politiet, så ville oplysningerne have ført til afslag på
sikkerhedsgodkendelse. Når PET sikkerhedsgodkender ansatte i politiet, så handler det
grundlæggende om, hvorvidt en person har en pålidelighed, troværdighed og dømmekraft,
der gør, at man kan betro vedkommende klassificerede oplysninger. Henrik Sass Larsens
kontakt til en ledende rocker og hans korrespondance med ham var af en karakter, hvor
man ikke ville kunne få en sikkerhedsgodkendelse, hvis man skulle ind i politiet eller i en
betroet stilling i det offentlige,« siger Jakob Scharf.
Der er dog ingen regler om, at en statsminister ikke må udpege en minister, som har fået
belastende anmærkninger i en sikkerhedsundersøgelse hos PET. I 1981 valgte Anker
Jørgensen for eksempel at udnævne professor Ole Espersen til justitsminister, selvom PET
havde betænkeligheder ved hans »østkontakter« under Den Kolde Krig. Helle ThorningSchmidt kunne på samme måde have valgt at udnævne Henrik Sass Larsen som minister
trods PET’s sikkerhedsundersøgelse. Men det gjorde hun ikke.
Jakob Scharf mener, at sagen udviklede sig til en møgsag, fordi Helle Thorning-Schmidt
ikke selv tog den ubehagelige snak med Henrik Sass Larsen, men i stedet bad de to
departementschefer om at forklare, hvorfor han ikke kunne blive minister.

»Principielt er det naturligvis statsministeren, der må håndtere det, hvis en
sikkerhedsundersøgelse betyder, at en person ikke kan blive minister. Og det siger jeg
virkelig ikke som en kritik af Thorning, for jeg synes, at der er alle mulige gode grunde til,
at hun disponerede som hun gjorde. Hun var lige blevet statsminister, hun var under et
enormt pres for at få regeringsgrundlaget og regeringsdannelsen på plads, og det var en
meget usædvanlig sag. Jeg tror, at hvis det havde været i dag, så havde Thorning heller
ikke været i tvivl om, hvordan det skulle håndteres. Så havde hun selv taget den samtale
med Sass. Men hun var helt ny statsminister og havde tusind andre ting om ørerne. Og det
gjorde bare, at sagen blev sværere at håndtere,« siger han.
»Det, statsministeren skulle have gjort, var, at hun skulle have sat sig ned med Henrik Sass
og sagt: ’Du bliver simpelthen nødt til at forstå, at jeg ikke kan udnævne dig som minister.
Hvis jeg om nogle uger skal læse det her på forsiderne, så skal jeg stå og forklare, hvorfor
jeg har udnævnt dig, hvis jeg kendte til de oplysninger. Det skal ikke være den første sag,
jeg som statsminister skal håndtere. Det her er et spørgsmål om en relation imellem en
minister og en rocker, og det går bare ikke’.«
Præcis et år efter at Sass var blevet vraget som minister, sagde statsminister Helle
Thorning-Schmidt selv i et åbent samråd og siden i et svar til Folketingets retsudvalg, at
beslutningen kun var hendes.
»Det er den kommende statsminister, der leder hele den proces, der fører til dannelsen af
en ny regering. Det er således hverken Politiets Efterretningstjeneste eller embedsmænd,
der beslutter, hvem der skal eller ikke skal være minister, idet denne kompetence ligger
hos den til enhver tid siddende (kommende) statsminister,« sagde Thorning.
Forinden havde den detroniserede Henrik Sass Larsen gjort et opsigtsvækkende comeback
i toppen af dansk politik, da han 9. maj 2012 blev udnævnt til formand for den
socialdemokratiske folketingsgruppe. Det skete en uge inden anklagemyndigheden frafaldt
sigtelserne i sagen fra Café Vanilla, hvor Tommy Kamp og de to cafeejere var anklaget for
henholdsvis at have modtaget og betalt bestikkelse.
Henrik Sass Larsen havde aldrig været under mistanke i sagen. Men han skulle have vidnet
i retten. For Socialdemokraterne havde det givetvis ikke været belejligt, hvis Henrik Sass
Larsen skulle indtage vidneskranken for igen at rode op i historierne om sine
værtshusbesøg med Tommy Kamp i Køge. Der var da også dem, som mente, at det var

påfaldende, at straffesagen fra Cafe Vanilla blev droppet, lige efter at Henrik Sass Larsen
var vendt tilbage til magtens centrum.
Advokaturchefen fra Midt- og Vestsjællands Politi bedyrede dog, at politiet helt på egen
hånd havde valgt at frafalde sagen, fordi de to cafeejere ikke længere ville sige, at de havde
betalt bestikkelse til Tommy Kamp.
Under alle omstændigheder var Henrik Sass Larsen tilbage i magtens centrum, og han fik
yderligere medvind, da Folketingets Ombudsmand godt en måned senere gav ham
medhold i klagen over, at han var blevet pålagt tavshedspligt i forhold til
sikkerhedsundersøgelsen. I sin afgørelse betegnede Ombudsmanden det som »meget
kritisabelt«, at departementscheferne fra Statsministeriet og Justitsministeriet under det
skæbnesvangre møde i Statsministeriet kun havde pålagt Henrik Sass Larsen tavshedspligt
mundtligt, ikke skriftligt.
»Også Henrik Sass Larsen har naturligvis krav på, at myndighederne følger almindelige
spilleregler og sikrer klarhed om den enkeltes retsstilling. Det er ikke sket i denne sag,«
skrev ombudsmand Jørgen Steen Sørensen.
Han konkluderede, at de to ministerier burde have forudset, at Henrik Sass Larsen
efterfølgende ville komme under pres for at forklare offentligheden, hvorfor han ikke
kunne blive minister.
»Henrik Sass Larsen var i en helt usædvanlig situation og under voldsomt pres for at
offentliggøre oplysningerne. Det understreger, at der var et helt særligt behov for at sikre
klarhed om hans retsstilling,« vurderede Jørgen Steen Sørensen.
Ombudsmanden mente desuden, at det var tvivlsomt, om Justitsministeriets
tavshedspålæg overhovedet var gyldigt. På den baggrund besluttede Justitsministeriet, at
Henrik Sass Larsen – ni måneder efter at være blevet vraget som minister – endelig fik
udleveret det PET-notat, som havde fældet ham. Henrik Sass Larsen offentliggjorde
notatet, og kritikken begyndte straks at hagle ned over PET.
***
Det tre sider lange notat var spækket med stave- og kommafejl. Henrik Sass Larsen
beskrev selv niveauet i notatet som »underlødigt« og »rystende ringe«, og rigtig mange var
enige med ham. Kritikerne mente desuden, at notatet var spekulativt, og at PET på et alt

for tyndt grundlag havde konkluderet, at Henrik Sass Larsen havde stået under Suzuki
Torbens beskyttelse.
Flere hæftede sig ved, at det i notatet blev beskrevet, hvordan politiets observatører 12. juli
2011 havde set Henrik Sass Larsen sidde med en ukendt mand på en café og på den
baggrund draget en konklusion, der mest af alt lignede gætværk om en mulig forbindelse
til Suzuki Torben.
»Set med forvaltningsretlige briller bliver der draget nogle lidt for hurtige konklusioner på
et meget tyndt faktuelt grundlag. Det overrasker mig. Vurderingerne er baseret på ganske
få og helt spredte observationer. Det virker tilfældigt og ser ikke særlig professionelt ud
sammenlignet med normal standard for myndigheder,« lød vurderingen fra Michael
Gøtze, professor i forvaltningsret.
Jakob Scharf kan godt forstå de kritiske røster, som rejste sig, da PET-notatet blev
offentliggjort. Han forstår også, at mange undrede sig over, om notatet var udtryk for det
faglige niveau i PET. Men han betoner, at notatet ikke var skrevet med henblik på
offentliggørelse, og at det derfor var formuleret, som »politifolk indimellem formulerer
rapporter«.
»Det var ikke skrevet med henblik på, at det skulle indgå i en straffesag eller noget som
helst andet. Det var i virkeligheden bare skrevet til mig og til ministeriet,« siger han.
»Jeg vil ikke sidde her og kritisere en enkelt kriminalassistent, som har skrevet notatet,
men efterforskerne blev bedt om at lave et sammenfattende notat om, hvad
efterforskningen handlede om. De blev ikke bedt om at lave nogen som helst vurderinger.
Jeg er fuldstændig enig i, at dele af notatet er spekulativt, men det var en vigtig pointe for
mig, at jeg ikke ville ændre i notatet.«
Jakob Scharf fortæller videre, at alle var klar over, at det med et forestående folketingsvalg
var penibelt, at Henrik Sass Larsens navn var dukket op i en politiefterforskning. Derfor
var han meget optaget af ikke at pille ved notatet, så det kunne fremstå, som om der var
tale om politisk indblanding.
»Jeg ville ikke beskyldes for at gøre noget som helst andet end at bringe de oplysninger
videre til ministeriet, sådan som jeg var forpligtet til. Problemet var, at vi ikke bare kunne
komme med en stak aflytningsudskrifter fra den igangværende efterforskning og aflevere

dem i ministeriet. Derfor var vi nødt til at få sammenfattet oplysningerne i et notat,« siger
Jakob Scharf.
»Var jeg fristet til at ændre i det, da jeg første gang læste det notat, som var blevet
udarbejdet? Ja, det var jeg i høj grad fristet til med et produkt af den art. Men jeg afholdt
mig fra at begynde at rette så meget som et komma.«
Henrik Sass Larsen mente selv, at han under det første møde i Statsministeriet var blevet
præsenteret for et notat på to A4-sider. Men det notat, som blev offentliggjort, var på tre
sider. Det fik nogle medier til at spekulere i, om det nu offentliggjorte notat var et andet
end det, Henrik Sass Larsen oprindeligt var blevet præsenteret for.
»Det var det ikke. Der var kun ét notat, ikke nogen længere eller kortere versioner af det,«
siger Jakob Scharf.
***
Jakob Scharf mener stadig, at det var rigtigt at gå videre til Justitsministeriet med
oplysningerne om, at Henrik Sass Larsens navn var dukket op i politiefterforskningen i
Køge.
»Alt det med, om Bandidos-rockeren havde ageret som bodyguard eller opfattet sig som
bodyguard for Henrik Sass Larsen, er fuldstændig ligegyldigt. Det samme gælder i forhold
til det med, hvad politifolkene havde set eller ikke set under en observation. Det afgørende
er, at der var en forbindelse mellem en fremtrædende politiker og en rocker. Det var mere
end bare et tilfældigt møde, og efterfølgende var der en korrespondance frem og tilbage
mellem Sass og rockeren. Det kan tolkes som manglende dømmekraft i forhold til, hvordan
man som fremtrædende politiker omgås rockere. Og det var hele vejen igennem det
centrale i de drøftelser, jeg havde med Justitsministeriet og med Statsministeriet,« siger
Jakob Scharf.
»Enhver kan ende i en situation, hvor en rocker pludselig sidder over for en. Hvor man
pludselig sidder i det forkerte selskab på det forkerte tidspunkt. Men der var mere end det.
Der var en sms-korrespondance frem og tilbage. Og kernen i det hele er, at man kan
sagtens få en sms, som man ikke har bedt om og med et indhold, man ikke har bedt om.
Men hvis den sms kommer fra en rockerrelateret type, som er dybt kriminel, og som
skriver, at han ’har bedt nogen om at lukke røven’, så er det afgørende, hvordan man

reagerer på den sms. Især hvis man skal varetage en betroet post som finansminister. Man
kunne jo enten lade være med at svare på beskeden, eller man kunne svare og sige: ’Jeg
tror, du helt har misforstået, hvad det her går ud på, jeg har ikke bedt dig om at hjælpe mig
med noget’.«
De to departementschefer fik kritik af Ombudsmanden, som dog ikke mente, at PET havde
handlet angribeligt. Ikke desto mindre erkender Jakob Scharf, at sagen var opslidende.
»Efterfølgende har jeg selvfølgelig tænkt over, om sagen kunne have været håndteret
anderledes. Men jeg tror bare, at det er vigtigt at holde fast i, at det, uanset hvordan du
vender og drejer det, på alle måder var en møgsag. Det var sådan en sag, hvor man ville
ønske, at det bare kunne gå væk. At der ikke lå de her oplysninger, at man ikke var
nødsaget til at skulle håndtere det,« siger han i dag.
Selvom PET ikke fik kritik fra Ombudsmanden, er der næppe tvivl om, at sagen om Henrik
Sass Larsens sikkerhedsundersøgelse i mange danskeres øjne belastede Jakob Scharf. Det
var nok hans første rigtig dårlige sag i hans tid som PET-chef. Men det blev ikke den sidste.

Kapitel 12: Morten Storm
»PET kan ikke længere bare gå ud fra, at kilderne ikke selv har en
interesse i at eksponere deres arbejde for efterretningstjenesten. Og det er
der jo ikke så meget, man kan gøre ved. Altså medmindre vi må tage livet
af kilderne, når de stopper med at arbejde for os«
Navnet var Storm, Morten Storm. Men der var ikke meget Agent 007 over den
rødmossede, rundkindede og rødskæggede mand, som søndag 7. oktober 2012 prydede
Jyllands-Postens forside og for første gang stod frem og fortalte om de år, han havde
arbejdet som hemmelig agent for PET.
På overfladen havde han spillet rollen som fundamentalistisk muslim. I det skjulte havde
han været lønnet af efterretningstjenesten og leveret oplysninger om islamistiske miljøer.
Det var lykkedes ham at komme helt tæt på nogle af verdens mest frygtede topterrorister,
men efter seks år i en højere sags tjeneste var han raget uklar med PET. Nu havde han
besluttet sig for at afsløre alt om sit dobbeltliv.

Den pensionerede PET-agent kom med alvorlige beskyldninger mod sin tidligere
arbejdsgiver i den opsigtsvækkende artikel. Hans fortælling skabte debat om Danmarks
rolle i den globale kamp mod terror. Den satte fokus på PET’s arbejdsmetoder, brug af
civile kilder og på kontrollen med de danske efterretningstjenester. Ministre blev kaldt i
samråd, dele af folketingssalen begyndte at forlange en uafhængig undersøgelse, og Jakob
Scharf blev som PET-chef afkrævet forklaringer.
Trods mange måneders heftig kritik afviste PET konsekvent at forholde sig direkte til
beskyldningerne fra den tidligere agent i tjenesten. Og heller ikke nu, fire år og et
karriereskifte senere, vil Jakob Scharf bekræfte, at Morten Storm har været ansat som
agent i PET.
»En efterretningstjeneste kan ikke, må ikke og bør aldrig nogensinde hverken be- eller
afkræfte, om bestemte personer er kilder eller har været kilder for PET. Det kan nogle
gange være meget, meget fristende at gøre det. Men det gør man simpelthen ikke, fordi det
kan give PET et grundlæggende troværdighedsproblem i forhold til rekruttering af kilder
fremadrettet. Det er afgørende, at PET kan sige til kilder, at hvis man arbejder for PET, så
kommer PET aldrig nogensinde til at fortælle, om man er kilde,« siger han.
Jakob Scharf vil dog gerne fortælle om, hvordan PET generelt arbejder med kilder og – på
et hypotetisk plan – forholde sig til de beskyldninger, som blev rejst mod PET i forbindelse
med Storm-sagen.
***
Den usædvanlige fortælling om Agent Storm blev en af de største historier i danske medier
i det kommende års tid. Jyllands-Posten skrev det første år 71 artikler i Storm-sagen, og
artikelserien byggede ikke blot på Morten Storms egne udsagn. Storm havde lavet skjulte
optagelser af møder med sine kontakter i efterretningstjenesten. Han havde gemt mails og
sms-beskeder, og han havde kontoudtog, der viste, hvordan PET gennem årene havde
aflønnet ham gennem dækfirmaer. Dokumentationen var så solid, at Jyllands-Posten
vandt priser for artikelserien. Stribevis af juraeksperter og terrorforskere var ikke i tvivl
om, at Morten Storm fortalte sandheden, når han sagde, at han havde arbejdet for PET.

Historien om Morten Storms snørklede vej til at blive PET-agent begynder i Korsør. Her
voksede den rødhårede dansker op med sin mor og en stedfar, som uddelte daglige
øretæver.
Morten Storm udviklede sig allerede tidligt til en ballademager. Han begik sit første
væbnede røveri som 13-årig, og hans mor sendte ham på Tvind-skole i håb om, at det
kunne få ham på ret køl. Det kunne det ikke, og de kommende år blev Morten Storm kun
mere kriminel. Han smuglede cigaretter og førte sig frem i Korsørs natteliv med masser af
stoffer, alkohol og en veludviklet evne til at slå på tæven.
De særlige evner var Morten Storms adgangsbillet til rockerklubben Bandidos midt under
den store nordiske rockerkrig i 1990’erne. Her eskalerede hans kriminelle løbebane.
Morten Storm røg ind og ud af fængslerne, og i 1997 havde han fået nok af det hele. Under
et fængselsophold konverterede han til islam, og religionen blev hans vej ud af
rockermiljøet.
Ligesom med alt andet gik Morten Storm ind i sin nye religiøse tilværelse med fuld blæs
på. Danskeren ændrede sit fornavn til det arabiske Murad. Han lod det røde skæg vokse
frit, iklædte sig religiøse gevandter og flyttede sammen med en muslimsk ven til England
for at dyrke sin nyvundne tro.
I en berygtet moske i London mødte han en mand, som tilbød at skaffe ham til Yemen for
at studere. Murad Storm takkede straks ja til tilbuddet, og sådan gik det til, at den tidligere
Bandidos-rocker og relativt nyfødte muslim flyttede til Den Arabiske Halvø for at studere
på en berømt salafistisk koranskole midt i ørkenen.
De kommende år blev Murad Storms holdninger mere og mere ekstreme. Da USA’s
præsident George W. Bush efter terrorangrebet 11. september 2001 sagde, at enten var
man med USA, eller også var man med terroristerne, besluttede Storm sig for, at han var
på terroristernes side. Otte måneder senere blev han far for første gang. Han døbte sin
førstefødte søn Osama, opkaldt efter al-Qaedas øverste leder.
Året efter flyttede Murad Storm med familien hjem til Odense-bydelen Vollsmose. I danske
moskeer blev han hurtigt berygtet, fordi han bralrede op om, at alle danske muslimer
burde drage i hellig krig. Murad Storm mente, at for mange danske muslimer var hyklere

og svage i troen. Han søgte et mere rettroende fællesskab, og i 2003 flyttede han med sin
kone og lille Osama til England for at finde det.
Familien slog sig ned i Luton nord for London, en by, som i årevis havde været kendt som
samlingssted for islamister. Murad Storm følte sig hjemme. Han begyndte at komme i den
berygtede Finsbury Parkmoske inde i London, som på det tidspunkt var epicenter for
islamistisk ekstremisme i Europa.
De kommende år opholdt Murad Storm sig skiftevis i Danmark, England og Yemen, og alle
steder blev han kendt for sine ekstreme holdninger. Han tordnede mod Vesten, prædikede
jihad og gik forrest, når der var flagafbrænding i gaderne.
Det var en opførsel, som gav adgang til de øverste luftlag i en verden af militante
islamister. Murad Storm kom tæt på berygtede hadprædikanter og senere terrordømte i
England og Danmark, og i Yemen blev han venner med folk fra al-Qaedas inderkreds.
Blandt Morten Storms venner var ingen ringere end Anwar al-Awlaki, lederen af al-Qaeda
på Den Arabiske Halvø.
I efteråret 2006 havde Murad Storm planlagt at rejse til Somalia for at gå i hellig krig. Men
rejsen gik i vasken, da lufthavnen i Somalia blev lukket, og Storm blev så skuffet, at han
begyndte at tvivle på alt, hvad han i et årti havde troet på. Han begyndte at læse på
internettet om ting i den hellige koran, som ikke kunne passe, og i løbet af få uger undergik
han en indre forvandling fra hardcore islamist til overbevist antiislamist. Over for sine
islamistiske venner holdt han fast i ekstreme udtalelser og det arabiske navn Murad. Men i
det skjulte havde han besluttet sig for, at han nu ville bruge alle sine kræfter på at
bekæmpe dem.
En januardag i 2007 ringede han til PET. Tjenesten havde holdt øje med den
fundamentalistiske Storm i årevis, så der blev hurtigt aftalt et møde. PET havde hyret
præsidentsuiten på Hotel Radisson i Aarhus, og Morten Storm har fortalt, hvordan de
udsendte agenter indledte mødet ved høfligt at spørge, om de skulle bestille halalkød eller
fisk til ham.
»Jeg skal bare have noget med svin. Jeg skal have noget bacon, og så vil jeg gerne have en
Tuborg!« svarede Morten Storm triumferende.
Sådan blev et årelangt samarbejde mellem PET og Morten Storm grundlagt.

Korsør, cigaretsmugling og Bandidos lugter ikke meget af London, Aston Martin og
Hendes Majestæts hemmelige tjeneste. I virkelighedens verden er Morten Storm dog langt
tættere på prototypen på en hemmelig agent end det billede, James Bond har skabt af
agentfaget.
Det nytter ikke at sende en jysk betjent i Ecco-sko ind for at infiltrere en salafistisk
kældermoske, og selvom Jakob Scharf ikke vil forholde sig til, om Morten Storm har været
civilagent for PET, lægger han ikke skjul på, at de kilder, som er interessante for tjenesten,
oftest er dubiøse typer.
»Når PET skal rekruttere kilder, er det meget ofte personer, som i forvejen bevæger sig i
voldelige og ekstremistiske miljøer, hvor der foregår ting, som kan være strafbare
handlinger. Det er klart, at det er nogle specielle typer. Det er ikke folk fra
spejderbevægelsen. Det er personer, hvor man kan diskutere, om de selv er så
ekstremistiske, at PET i forvejen bør holde øje med dem,« siger Jakob Scharf.
Morten Storm faldt om nogen ind under den kategori. I det lys er det ikke overraskende,
når Storm i sine erindringer fortæller, at kildeførerne fra PET havde svært ved at få armene
ned, da det gik op for dem, at han med bestillingen på bacon og øl meldte sig som
hemmelig agent i tjenesten. Med rekrutteringen havde PET fået en kilde med unik adgang
til ekstreme miljøer. I Danmark havde Morten Storm haft sin gang i både Taiba-moskeen i
København, Grimhøj-moskeen i Aarhus og moskeen på Ørbækvej i Odense – tre moskeer
som igen og igen har tiltrukket folk med terrortilbøjeligheder. Han var venner med flere af
de folk, som var blevet dømt i Glostrupsagen, Vollsmosesagen og Glasvejsagen.
På sit møde nummer to med kildeførerne fra PET fik Morten Storm udleveret sin første
arbejdsopgave i et dossier. Indeni lå der billeder af en mand, som PET i årevis havde
forsøgt at komme tæt på uden held: Abu Hamza fra Aarhus. Ham kendte Morten Storm
udmærket fra sin tid i moskeen på Grimhøjvej.
Og Morten Storm var også gode venner med en anden mand, som PET i årevis havde
interesseret sig for, fordi folk i hans omgangskreds hele tiden blev anholdt for terror, mens
han selv gik fri: Shiraz Tariq, »Emiren fra Avedøre«.
Morten Storm havde dog ikke alene et stort kendskab til danske islamister. Gennem et årti
havde han flakket rundt i verden og var blevet venner med hadprædikanter, jihadister og

terrorister fra Yemen, Somalia, Libanon og Storbritannien. Morten Storm blev ifølge sin
egen fremstilling en ekstremt værdifuld kilde for PET.
***
PET har mange forskellige meddelere og agenter i folden. »Menneskelige kilder« kaldes de
internt i tjenesten, og de spiller en afgørende rolle for at beskytte Danmark mod terror.
»Når man er en relativt lille efterretningstjeneste i et lille land, der har meget store
sikkerhedsmæssige udfordringer, så er de menneskelige kilder noget af det mest
værdifulde. PET har ikke de store tekniske kapaciteter, og derfor er kildearbejdet helt
afgørende, fordi oplysninger fra kilder gør, at man effektivt kan målrette det øvrige
efterretningsarbejde,« siger Jakob Scharf.
Det er PET’s afdeling for særlige operationer, som håndterer de menneskelige kilder. Der
kan være tale om meddelere, der lever et normalt liv, bortset fra at de en gang imellem
ringer til en kildefører i PET og fortæller, hvad de ved. Og der kan være tale om egentlige
agenter, der mere eller mindre arbejder fuld tid for PET. Kilder bliver derfor honoreret for
deres arbejdsindsats. De kilder, der arbejder fuld tid for tjenesten, vil typisk også få noget,
der minder om en månedsløn, fordi de ikke kan have et normalt arbejde ved siden af, og
fordi de påtager sig en risiko. Taksterne er hemmelige, men det er ikke et arbejde, man kan
blive rig af, siger Jakob Scharf.
Afdelingen for særlige operationer hjælper desuden agenterne med at opbygge en
troværdig baggrundshistorie.
»Det er en stor del af kildearbejdet at skabe ordentlige vilkår for, at kilden kan operere og
levere de oplysninger, PET har brug for. Det kræver, at man skaber en troværdig
dækhistorie, som vel at mærke ikke kan afsløre forbindelsen til PET,« siger Jakob Scharf.
Alle kilder og agenter får tildelt en kildefører, som skal registrere aktioner og møder med
kilden, og en leder i afdelingen for særlige operationer får til opgave at sikre, at
kildeføreren ikke bliver for gode venner med sin kilde. PET-chefen eller den juridiske chef
skal godkende alle agenter, der bliver hyret, og ledelsen skal også godkende alle
operationer, som agenter bliver sendt ud på. Men ingen uden for PET skal spørges.
Nogle af de menneskelige kilder er rekrutteret af PET-medarbejdere med gode
overtalelsesevner. Andre har selv meldt sig til tjeneste. Jakob Scharf fortæller, at det er

meget forskelligt, hvad der motiverer kilderne til at levere oplysninger til
efterretningstjenesten.
»Nogle har et ønske om at medvirke til at beskytte det danske samfund. Andre er drevet af
spændingen ved at arbejde for en efterretningstjeneste eller af et økonomisk incitament,
fordi efterretningstjenesten har mulighed for at honorere deres arbejde. I andre tilfælde
kan motivationen være mere personlig; at man er blevet uvenner med de andre i gruppen,
lederen af terrorgruppen pisser dem lidt af, og de føler sig marginaliserede i gruppen. Det
er meget komplekst.«
Jakob Scharf siger, at PET gennem en årrække har arbejdet med at udvikle kildearbejdet,
og at den danske tjeneste er internationalt anerkendt for evnen til at rekruttere og føre
kilder.
Morten Storm har beskrevet, hvordan han gennem årene som PET-agent mødtes med sine
kildeførere i udlandet. Ifølge Storm foregik det ofte på eksotiske destinationer, og
kildeførerne havde for vane at give den gas med middage, sprut og luderbesøg på statens
regning.
Jakob Scharf fortæller, at PET har adgang til steder i Danmark, hvor man kan holde
kildemøder. Det er mødesteder, som indimellem skal skiftes ud, så naboerne ikke begynder
at undre sig over de kronragede og jakkesætsklædte livvagter, der kommer med skiftende
gæster. Men det er heller ikke usædvanligt, at kildemøder bliver afholdt i udlandet,
fortæller Jakob Scharf.
»Af praktiske og sikkerhedsmæssige grunde kan det være umuligt at mødes med en kilde i
Danmark, men også i de lande i udlandet, hvor kilden opererer. Så kan man være tvunget
til at placere mødet i et helt tredje land. Hvilket land man vælger, beror typisk på, hvad der
er hensigtsmæssige og upåfaldende rejseruter for kilden,« siger han.
Jakob Scharf hævder, at han ikke har kendskab til, at kildeførere i hans tid som PET-chef
har brugt offentlige midler på byture og prostituerede.
»Lad mig sige på den måde, at jeg vil blive både overrasket og nedslået over det, hvis
møder med kilder er foregået under så eksotiske former, som det Morten Storm beskriver.
Det vil ikke være korrekt, hvis det er foregået sådan, og jeg vil mene, at man i PET har
opbygget et så finmasket net af kontrolprocedurer, at der gerne skulle være styr på det.

Men jeg kan ikke udelukke, at der er sket fejl, og det ville i givet fald være noget, der ville få
konsekvenser,« siger han.
Det står på en af de første sider i Grønspættebogen for kildeførere, at man aldrig må give
en kilde mulighed for at dokumentere, at han eller hun arbejder for efterretningstjenesten.
Men Morten Storm modtog julekort fra sine kildeførere, og på et billede i Jyllands-Posten
kunne man se en storsmilende Morten Storm sidde i Den Blå Lagune i Island sammen med
tre mænd, som angiveligt var hans kildeførere i PET.
Jakob Scharf vil ikke forholde sig til, om mændene på billedet fra Den Blå Lagune var
efterretningsfolk.
»Kan man forestille sig, at der er kildeførere, som lader sig fotografere sammen med deres
kilde? Det ville i mine øjne være noget af det mest sindssyge, man kunne forestille sig. Men
kan man forestille sig, at det er forekommet? Det ville godt nok være åndssvagt, men der
sker fejl i kildeføring, og det sker let, hvis man kommer for tæt på sin kilde. Det er
menneskeligt, at du kan blive så begejstret for en kilde og de efterretninger, kilden leverer,
at det bliver svært at holde hovedet koldt. Derfor er det vigtigt, at der er andre, der holder
hovedet koldt. Det er chefen for PET, der godkender kilder, og der er meget stramme
retningslinjer for kildeføring. Sådan skal det være. Men der sker fejl. Jeg siger ikke, at der
er tale om det i det her tilfælde, men selvfølgelig gør der det.«
***
Agentarbejdet er ikke et 9-16-job, og det er en del af jobbeskrivelsen, at man skal leve et
dobbeltliv og snyde og angive nære venner og bekendte. Det giver PET den udfordring, at
det er svært at vide, om kilderne også lyver over for efterretningstjenesten.
»Derfor er udgangspunktet for kildearbejdet i PET, at oplysninger fra en kilde aldrig kan
stå alene. Man skal altid kunne sammenholde kildens oplysninger med oplysninger fra
andre kilder eller på anden måde kunne validere det, kilden fortæller,« siger Jakob Scharf.
Offentligheden fik i Vollsmosesagen fra 2006 et sjældent indblik i, hvordan PET
kontrollerer sine civilagenter. I den sag var civilagenten Lars H. afgørende for at afsløre en
terrorplan, der var udtænkt af en gruppe islamister i Vollsmose. Lars H. var konverteret til
islam, og han havde – præcis som Morten Storm – et broget generalieblad, da han blev
PET-agent. Med sig i bagagen havde han psykiske mén efter et overfald, to nedbrændte

huse og en nyvunden muslimsk identitet. Nu skulle han hjælpe PET med at fange
terrorister.
Lars H. begyndte at komme i moskeen på Ørbækvej i Odense, hvor han blev venner med de
tre mænd, som han senere var med til at fælde i retten. PET udstyrede ham med en livrem
med en diktafon i bæltespændet og installerede mikrofoner i hans bil. PET’s kildeførere
fortalte Lars H., at han kunne aktivere optageudstyret i bilen ved at trykke på en knap, når
han kørte rundt med sine terrormistænkte venner.
Hvad Lars H. ikke vidste, var, at knappen ikke virkede. Mikrofonerne optog hele tiden.
Kildeførerne aflyttede deres egen agent for at sikre, at han hverken bandt dem noget på
ærmet eller spillede dobbeltspil.
Når PET skal rekruttere kilder, spiller det en stor rolle, at man kan stole på dem. Men det
afgørende er, om der overhovedet er en realistisk chance for at få dem over på tjenestens
hold. Jakob Scharf siger, at der blandt danskere, som er konverteret til islam, er
påfaldende mange, som lever op til sidstnævnte krav.
»Vi så en del danske konvertitter, som blev en del af militant-islamistiske miljøer og i løbet
af meget kort tid kom tæt på centrale personer i miljøet, fordi de havde en interessant
profil. De var etnisk danske, de lignede ikke nogen, der hed Muhammed, de havde dansk
pas, og de kunne rejse frit rundt i verden som danske statsborgere. Og så kom flere af de
her konvertitter fra kriminelle miljøer, hvor de stadig havde kontakter, og hvor de havde
fået nogle kompetencer. Kombinationen af de ting gjorde dem attraktive,« siger Jakob
Scharf.
Flere af de konvertitter, som PET i 00’erne holdt øje med, steg ikke blot hurtigt i graderne
blandt andre danske islamister. De fik også kontakt til prominente islamister i udlandet. Et
eksempel på det fænomen kunne man se udfoldet en dag i 2006, hvor en gruppe islamister
var samlet til privat undervisning i et hus i Yemens hovedstad, Sana. Underviseren var
ingen ringere end Anwar al-Awlaki, lederen af al-Qaedas afdeling på Den Arabiske Halvø,
og undervisningen foregik i et hus, hvor Morten Storm boede med sin familie. Ifølge Storm
var to andre konvertitter fra Danmark også mødt op for at lade sig belære af Awlaki. Den
ene af de to andre danske konvertitter blev senere anholdt, da han kæmpede for islamister
i Somalia. Den anden blev dræbt i borgerkrigen i Syrien.

»Konvertitterne har simpelthen en meget hurtigere og lettere adgang til de mest ekstreme
miljøer. Og det er klart, at det er noget, man som efterretningstjeneste synes er interessant,
fordi det giver nogle muligheder for at komme tæt på personer i udlandet, der er centrale i
forhold til terrortruslen mod Danmark,« siger Jakob Scharf.
Han fortæller, at en del af de konvertitter, som endte i PET’s søgelys, kom fra socialt
belastede hjem. De var rodløse og søgende mennesker på udkig efter et fællesskab og en
mening med livet. Det kunne PET udnytte.
»Ofte var de også illoyale typer, som flere gange havde skiftet livsbane. Vores analyse i PET
var, at vi som efterretningstjeneste kunne bruge nogle af de ting, som havde motiveret dem
til at konvertere og senere at opsøge de militant-islamistiske miljøer, når vi skulle forsøge
at rekruttere dem,« siger Jakob Scharf.
Han vil ikke svare på, om Morten Storm var en af de konvertitter, som blev rekrutteret af
PET.
»Men på det hypotetiske plan ville det jo ikke være underligt, hvis efterretningstjenesten
mente, at Morten Storm – med hans profil og hans adgang til militant-islamistiske miljøer
i Danmark og i udlandet – var en interessant kilde at få,« siger han.
***
Agenterne skal ikke bare bedrage deres venner. Det er også en del af jobbeskrivelsen, at de
risikerer førligheden eller livet. Jakob Scharf siger, at PET forsøger at gøre klart over for de
menneskelige kilder, at de løber en personlig risiko.
»Og når PET har kilder ude på en operation, så forsøger man selvfølgelig hele tiden at være
så tæt på, at man kan beskytte dem. Men det kan godt være svært, for det er jo ikke særligt
hensigtsmæssigt for en hemmelig kilde, hvis der pludselig kommer et par PET-folk
flyvende ind fra højre for at hjælpe dem i en tilspidset situation,« siger han.
PET har dog mange kneb til, hvordan man kan redde agenter ud af fedtefadet, uden at det
går op for andre, at en efterretningstjeneste er på spil. Typisk handler den slags kritiske
situationer under operationer om, at PET ikke vil have, at en civilagent er til stede under
en kriminel handling, fordi det vil kunne rejse spørgsmålstegn ved, om kilden selv er en del
af forbrydelsen.

»Der er mange muligheder for at få reddet kilden ud af en situation, hvor vedkommende
helst skal holdes udenfor,« siger Jakob Scharf.
Ikke desto mindre bevæger kilder sig ofte på den forkerte side af loven. Det er nødvendigt,
hvis kilden skal kunne afsløre forbrydelser, og PET kan også blåstemple lovovertrædelser.
Men der er en grænse, og den blev markeret, da Vollsmosesagen blev afgjort i Højesteret.
Forsvarerne for de terrordømte beskyldte PET’s civilagent Lars H. for at være utroværdig
og psykisk ustabil og mente, at han havde optrådt som agent provocateur og opildnet de
andre til kriminelle handlinger. Under retssagen kom det frem, at det var Lars H., som på
vegne af PET havde indkøbt flere af ter-rorgruppens bomberemedier. Højesteret
vurderede, at PET og Lars H. i den konkrete sag havde handlet lovligt, men fastslog
samtidig i en principiel afgørelse, at selvom Retsplejelovens regler om brug af civilagenter
på papiret ikke gælder i efterforskning af terrorsager, så må man antage, at reglerne også
gælder for PET.
»Det følger af dansk rets almindelige retsprincipper, at også anvendelse af en agentaktion i
forbindelse med sådan efterforskningsvirksomhed er betinget af, at der foreligger fornøden
mistanke, ligesom aktionen ikke må bevirke en forøgelse af lovovertrædelsens omfang eller
grovhed,« dikterede landets højeste retsinstans.
Da civilagenten i Vollsmosesagen forinden havde vidnet i Østre Landsret, foregik det under
ekstreme sikkerhedstiltag. Der var snigskytter på bygningerne omkring landsretten, Lars
H. indtog vidneskranken uden journalister til stede og ifølge nævningene var han iført
paryk, skæg og briller. Ikke desto mindre var Lars H. allerede eksponeret i det islamistiske
miljø, og det betød ikke kun, at hans karriere som agent sluttede, men også at hans liv var i
fare.
Lars H. blev med PET’s hjælp flyttet til en andet land og fik ny identitet. Det kan være den
eneste udvej, hvis en agent vidner i en retssag eller på anden måde bliver afsløret.
»For den slags kilder vil trusselsbilledet ofte være så alvorligt, at man er nødt til at tale om
et fuldt vidnebeskyttelsesprogram, hvor kilden får ny identitet, bliver placeret i et andet
land og kommer til at leve et helt nyt liv,« siger Jakob Scharf.
Det er PET, der administrerer vidnebeskyttelsesprogrammet. Kandidaterne er typisk
vidner i sager om terror, rockerkriminalitet eller anden form for kriminalitet, hvor det er

livstruende at blive opfattet som sladrehank. Men det er langtfra alle, som er i stand til at
gennemføre et fuldt vidnebeskyttelsesprogram.
»Jeg tror, at alle kan forestille sig, hvordan det vil være at kappe alle bånd til familie og
venner for at indlede et helt nyt liv i et andet land. Det er meget få, der overhovedet er
egnede til at gå ind i et fuldt vidnebeskyttelsesprogram, og endnu færre, der rent faktisk
kan gennemføre det,« fortæller Jakob Scharf.
Kandidater til vidnebeskyttelsesprogrammet bliver først vurderet af en psykolog. Dem,
som bliver vurderet som egnede, bliver placeret på en ny adresse, typisk i udlandet. Hvis
de har meget karakteristiske træk ved deres udseende, kan der blive tale om
plastikoperationer eller andet, som gør dem uigenkendelige. PET hjælper også med at
finde på en troværdig dækhistorie for, hvorfor de pludselig bor det sted, hvor de bliver
placeret.
Kun få danskere er under fuld vidnebeskyttelse, og det er ekstremt dyrt for samfundet i
hvert eneste tilfælde.
»Det er selvfølgelig meningen, at de med tiden skal få en tilværelse, hvor de får en indtægt
og selv kan afholde deres udgifter. Men det at lave så voldsomt et skifte i sit liv, betyder, at
de fleste skal understøttes i meget, meget lang tid. De skal måske i gang med en ny
uddannelse, de skal have bolig i et nyt land, og de skal kunne få et nyt job. Man kan ikke
skaffe det forsørgelsesgrundlag selv i løbet af en måned eller to måneder. Det er et langt
træk, og det er ekstremt ressourcekrævende,« siger Jakob Scharf.
Til gengæld stiller PET skrappe krav til personer i vidnebeskyttelsesprogrammet.
»Der er en egentlig kontrakt, som folk skriver under på, og hvis betingelserne ikke bliver
overholdt, så ophører programmet. Det betyder dog ikke, at man så ikke er beskyttet
længere, det er stadig en opgave for PET og politiet at beskytte folk på anden vis,« siger
Jakob Scharf.
Et af kravene i vidnebeskyttelsesprogrammet er, at man ikke må kontakte sin tidligere
omgangskreds. I det øjeblik man træder ind i programmet, må man – måske for altid –
vinke farvel til venner og familie.
***

Det er ikke alle civilagenter, som ender i et vidnebeskyttelsesprogram. Men tilværelsen
som hemmelig agent for PET er under ingen omstændigheder en livstidskarriere. Agenter
har en udløbsdato.
»Det er et meget belastende hverv, og det er ikke ufarligt. Jo længere du arbejder som
kilde, jo større er risikoen også for, at du bliver eksponeret af andre, eller at du bliver
uforsigtig. Eller at der sker andre fejl. Så man har kun en vis varighed som kilde,« siger
Jakob Scharf.
Der findes dog ikke et pensionsprogram for hemmelige agenter.
Morten Storm har fortalt, hvordan han efter fem-seks år som hemmelig agent begyndte at
tale med PET om, hvordan han kunne trække sig ud af agentlivet. Morten Storm hævder,
at PET lovede at sende ham på livvagtskurser og træning med det danske militær, så han
kunne skifte agentjobbet ud med et job som sikkerhedsvagt i udlandet.
Jyllands-Posten kunne fremlægge telefonsamtaler, som dokumenterede, at Morten Storms
kildefører tilbød ham 25.000 kroner skattefrit om måneden i fem år. De seneste år havde
Storm haft en månedsløn på netop det beløb fra PET. Tilbuddet om at betale ham løn i fem
år efter tilbagetrækningen blev lagt frem, efter at PET havde fået kendskab til, at Storm
havde tænkt sig at gå til Jyllands-Posten for at fortælle om sit dobbeltliv.
Jakob Scharf vil ikke forholde sig til, om Morten Storm blev lovet penge for at tie stille om
sit arbejde for PET, men han siger, at det generelt er en meget vanskelig proces, når
samarbejdet med kilder skal indstilles. Ofte har kilderne ikke mulighed for at have andet
arbejde eller uddanne sig, mens de arbejder for PET. Når samarbejdet så en dag ophører,
står de uden job, uddannelse, penge og det adrenalinkick, som for mange agenter også er
en tiltrækning ved at arbejde for efterretningstjenesten.
»Det er en vanskelig proces. Der er det psykologiske aspekt i, at kilden har oparbejdet
nogle tætte bånd til kildeførerne, og at kilden – med god grund – føler, at vedkommende
har haft en særlig betydning for efterretningstjenesten. Så er det svært, når man lige
pludselig får at vide, at det er ved at være slut. Det er hel banal psykologi, og det er ofte
virkelig svært,« fortæller Jakob Scharf.
Morten Storm takkede nej til tilbuddet fra PET. Han mente, at PET havde brudt løfter over
for ham, og han gik i stedet til Jyllands-Posten med sin historie. Senere blev der skrevet

bøger om »Agent Storm« både i Danmark og USA, og den amerikanske tv-station CNN
lavede en timelang dokumentarudsendelse om danskeren, der havde levet et dobbeltliv i
al-Qaeda.
Før i tiden kunne PET stole på, at kilder og agenter aldrig selv ville fortælle om deres
arbejde for efterretningstjenesten. Det handler om afvejning af risiko, og dengang ville det
først og fremmest være farligt at gå til pressen. Men sådan er det ikke længere, siger Jakob
Scharf.
»Det er en anden type kilder, PET arbejder med i dag. For nutidens kilder kan det
simpelthen være for fristende med al den opmærksomhed, man kan få ved at afsløre det
hele. Hvis du fortæller om dit arbejde for efterretningstjenesten, kan der være penge i det.
Du kan skrive bøger eller give interviews, og det kan simpelthen være for stor en fristelse i
forhold til den risiko, det indebærer. Så PET kan ikke længere bare gå ud fra, at kilderne
ikke selv har en interesse i at eksponere deres arbejde for efterretningstjenesten. Og det er
der jo ikke så meget, man kan gøre ved. Altså medmindre vi må tage livet af kilderne, når
de stopper med at arbejde for os, så kan man ikke gardere sig mod den risiko, at en kilde
vælger at gå i offentligheden med sin historie,« siger Jakob Scharf.
***
Morten Storms største udestående med sin gamle arbejdsgiver handlede ikke om penge.
Det handlede om den anerkendelse, han ikke mente, han havde fået for en kontroversiel
mission. Morten Storm kunne nemlig fortælle Jyllands-Posten, at han sammen med PET
havde arbejdet på at lokalisere terrorlederen Anwar al-Awlaki; manden bag al-Qaedas
Inspire Magazine, som flere gange var kommet med utvetydige opfordringer til at angribe
Danmark som hævn for Muhammed-tegningerne. Ifølge Morten Storm havde hans opgave
været at bringe sporingsudstyr frem til terrorlederen, med det formål at gøre det muligt at
slå ham ihjel.
Morten Storm kendte Awlaki fra sin tid i Yemen.
I 2011 var al-Qaedas leder på Den Arabiske Halvø en af verdens mest eftersøgte personer.
USA havde skrevet hans navn på en dødsliste, og Anwar al-Awlaki levede derfor et liv i
skjul for amerikanske droner i den yemenitiske ørken.

Mortens Storms historie lyder, at han var nøgleperson i et operativt samarbejde mellem
PET og den amerikanske efterretningstjeneste CIA, og at han skabte kontakt til Anwar alAwlaki via et sendebud, som bragte USB-stik med budskaber frem og tilbage mellem
Storm og al-Qaeda-lederen. I september 2011 hentede sendebuddet et USB-stik fra Morten
Storm og leverede det til Awlaki. Nogle uger senere, 30. september 2011, blev
terrorprædikanten dræbt af et missil affyret fra en amerikansk drone over Yemen.
Morten Storm følte sig overbevist om, at det var hans indsats, som havde gjort USA i stand
til at dræbe Awlaki. Det var det dog ikke, fik han at vide af efterretningstjenesterne. Derpå
gik han til pressen.
Da Jyllands-Posten bragte Morten Storms anklager til torvs, afviste PET at have deltaget i
operationen, og CIA havde allerede kort efter operationen afvist at give Morten Storm del i
den milliondusør, som USA havde sat på Anwar al-Awlakis hoved. Jyllands-Posten kunne
fremlægge en lydoptagelse, som Morten Storm i det skjulte havde lavet under et møde med
en CIA-agent på Hotel Marienlyst i Helsingør. På mødet roste CIA-agenten Morten Storm
for hans indsats, men tilføjede, at det ikke var Storms oplysninger, der havde ført til
droneangrebet mod Awlaki. CIA havde haft en anden og synkron operation kørende for at
finde Awlaki. Det var den operation, som havde sat dem på sporet af terrorlederen,
hævdede CIA-agenten.
Men uanset om det var den danskamerikanske operation eller en sideløbende CIAoperation, der havde ført til drabet på Anwar al-Awlaki, havde PET tilsyneladende været
involveret i en operation, som havde til hensigt at lokalisere en mand, som alle vidste var
på USA’s dødsliste.
Var det overhovedet lovligt?
Nej, mente juraprofessor Gorm Toftegaard Nielsen fra Aarhus Universitet, da han blev
foreholdt Morten Storms beskyldninger: Hvis Storms fremstilling var korrekt, havde PET
gjort sig skyldig i forsøg på manddrab.
»Det afgørende er, om PET har samarbejdet med CIA med henblik på at dræbe Awlaki. De
må ikke videregive oplysninger i en situation, hvor de ved eller må anse det for overvejende
sandsynligt eller en risiko, at oplysninger skal bruges til drab. Det er der efter min mening
ingen tvivl om,« sagde Gorm Toftegaard Nielsen.

Jakob Scharf siger, at han er helt enig i juraprofessorens analyse: Det er ikke lovligt for
PET at bidrage med oplysninger i en operation, som har til hensigt at dræbe en person.
Men det gjorde PET heller ikke, siger Jakob Scharf:
»PET bidrog hverken i eller til den operation, hvor Awlaki blev dræbt. Det er helt
ufravigeligt, at PET hverken kan, vil eller må deltage i operationer, der har det sigte at slå
nogen ihjel. Det gælder, uanset om der er tale om civile personer eller militære personer.
Drab er ikke en opgave for PET.«
Det er dog ikke utænkeligt, at PET kunne finde på at bruge en dansk agent til at lokalisere
en prominent terrorleder i udlandet, erkender Jakob Scharf.
»Hvis vi forestiller os teoretisk, at PET havde en kilde, som havde direkte adgang til en
person som Anwar al-Awlaki, der var en helt central figur for terrortruslen mod Danmark,
ville PET så været interesseret i at bruge kilden til at komme tættere på Awlaki? Ja, det
ville man selvfølgelig. Awlaki og al-Qaeda på Den Arabiske halvø havde på det tidspunkt
fokus på Danmark og opfordrede til angreb mod Danmark, så det ville have stor interesse
for PET,« siger han.
»Man kan sagtens forestille sig, at PET kunne være involveret i en operation mod en meget
højt placeret person i al-Qaeda som Awlaki, hvor vi brugte en dansk kilde til at komme tæt
på ham. I sådan en operation vil man forsøge at lokalisere personen, og hvis der er
mulighed for det, vil man forsøge at komme så tæt på, at man ikke bare får lokaliseret
vedkommende, men også får mulighed for at afdække vedkommendes kommunikation.«
Jakob Scharf vil ikke forholde sig til Morten Storms beskyldninger om, at den konkrete
operation blev kørt i et samarbejde mellem PET og CIA, men han fortæller, at det
forekommer, at PET deler en dansk agent med et andet lands tjeneste.
»Hvis PET har en kilde, der har adgang til højt placerede personer i al-Qaeda – folk, som
ikke bare har en betydning for truslen i Danmark, men for hele den globale terrortrussel –
så kan man godt forestille sig, at det er noget, man vil samarbejde med udenlandske
tjenester om. Det vil man især gøre, hvis kilden opererer nogle steder, hvor man måske
ikke selv har mulighed for at beskytte kilden ordentligt,« siger Jakob Scharf.

Eftersom han ikke vil forholde sig til, om Morten Storm overhovedet har arbejdet som
agent for PET, vil han heller ikke sige, om det passer, at PET delte »Agent Storm« med
kollegaerne i CIA og MI5.
»Men hvis man ser på Morten Storms baggrund – de steder, han har opholdt sig, hans
adgang til militant-islamistiske miljøer, de personer, han har haft en meget direkte adgang
til – så er det svært at forestille sig andet, end at hvis en dansk efterretningstjeneste havde
rekrutteret og ført Morten Storm som kilde, så ville han også være en fantastisk interessant
kilde at bringe ind i et samarbejde med udenlandske efterretningstjenester,« siger han.
Det er dog ikke uproblematisk, når PET kører operationer i samarbejde med andre landes
tjenester. PET er en civil efterretningstjeneste, som ikke har hjemmel til at bruge militære
midler. Det er ikke altid tilfældet med PET’s samarbejdspartnere i andre lande. Jakob
Scharf siger, at PET i hans tid i tjenesten altid stillede krav til udenlandske
samarbejdspartnere om, at dansk lovgivning skulle overholdes i fælles operationer.
»Man indskærper, hvilke grænser PET er underlagt. At PET er en civil polititjeneste, som
hverken kan deltage i eller bidrage til militære operationer. Og vi har selvfølgelig løbende
fået de forsikringer, vi har haft behov for, i forhold til at det ville blive respekteret. Men vi
har ikke bare stolet blindt på de forsikringer. Vi har altid selv taget vores forholdsregler.«
Jakob Scharf siger, at det i hvert enkelt tilfælde handler om at vurdere, om PET’s bidrag til
en fælles operation med et andet lands efterretningstjeneste i sig selv kan bidrage til, at et
andet land kan foretage sig noget, som Danmark ikke kan stå inde for.
»Hvis man arbejder sammen med en udenlandsk efterretningstjeneste, der nogle gange
anvender militære midler til at håndtere konkrete sikkerhedstrusler, er man nødt til hele
tiden at være meget opmærksom på, at man ikke bidrager med noget, som i sig selv kan
føre til en militær operation, der har til formål at dræbe en person.«
Morten Storm hævder, at PET under Awlaki-operationen var med til at planlægge, hvordan
man kunne få et USB-stik med elektronisk sporingsudstyr frem til Awlaki. Jakob Scharf vil
ikke forholde sig til, om det passer. Men selv hvis det skulle være sandt, at PET på et
tidspunkt har været med til at placere sporingsudstyr hos Anwar al-Awlaki, mener Jakob
Scharf ikke, at man på den baggrund kan konkludere, at den danske efterretningstjeneste
dermed har gjort sig til medskyldig i droneangrebet mod Awlaki.

»Det er en vigtig del af mange efterretningsoperationer at lokalisere folk. Men det er vigtigt
at forstå, at når andre lande skal gennemføre en militær operation, er det ikke nok, at der
er sporingsudstyr placeret på for eksempel en computer hos den person, det handler om.
Du kan stadigvæk ikke være sikker på, hvem der sidder og bruger computeren. Der skal
være mange flere brikker på plads, før man kan gennemføre den slags militæroperationer,
andre lande benytter,« siger Jakob Scharf.
I 2011 var det ingen hemmelighed, at Anwar al-Awlaki stod på listen over terrorister, som
CIA havde fået tilladelse til at dræbe. Alligevel mener Jakob Scharf ikke, at det i sig selv er
problematisk, hvis PET, som Morten Storm hævder, har forsøgt at lokalisere en mand, som
stod på en dødsliste.
»Det hele afhænger af, om den lokalisering i sig selv vil kunne føre til, at der bliver
gennemført en militær operation. At sporingsudstyret er et bestemt sted, betyder jo ikke, at
personen nødvendigvis er det samme sted.«
Jakob Scharfs mantra, som han gentager igen og igen, er, at en oplysning eller et bidrag fra
PET ikke »i sig selv« må kunne danne grundlag for, at et andet lands tjeneste foretager sig
noget, som Danmark ikke kan stå inde for.
Men er det ikke praktisk talt umuligt for PET at vide, om en bestemt oplysning lige præcis
er den brik, som en andet lands tjeneste står og mangler for at kunne finde og dræbe en
terrorist?
»Jamen, du vil altid kunne opstille det på den måde, at en oplysning på en eller anden
måde har bidraget til en militær operation. Du ville kunne sige det samme, hvis PET for
eksempel havde kendskab til, at Anwar al-Awlaki engang havde opholdt sig et bestemt sted
eller havde hilst på en bestemt person, og PET havde delt den oplysning med en anden
tjeneste, som så senere gennemførte en militær operation mod ham. Så ville du kunne sige,
at det bidrog til operationen. Der ligger altid et væld af efterretninger til grund for sådan en
militær operation. Sådan er efterretningsarbejde. Alle små brikker er i princippet en del af
det store billede, der bliver skabt. Derfor vil man altid kunne argumentere for, at en
oplysning, man har bidraget med, er en del af det samlede grundlag for en militær
operation, men det giver ingen mening, hvis man på den baggrund konkluderer, at PET
dermed har været en del af operationen,« siger Jakob Scharf.

Han mener, at konsekvensen af synspunktet om, at PET ikke på nogen måde må bidrage
med oplysninger om en person, som et andet land vil dræbe, er, at PET slet ikke vil kunne
samarbejde med USA og en lang række andre lande.
»Vi har hele tiden vidst, at amerikanerne nogle gange anvender militære midler til at
neutralisere terrorister i Pakistan, Afghanistan, Irak, Somalia og andre lande. Men det
giver ingen mening, hvis man siger, at fordi amerikanerne nogle gange bruger militære
midler over for terrorister, så kan Danmark slet ikke samarbejde eller udveksle oplysninger
med USA om for eksempel al-Qaeda,« siger Jakob Scharf.
»Det afgørende er, om en oplysning, som Danmark leverer, i sig selv kan danne grundlag
for en militær operation. Og det vurderede vi i alle tilfælde meget omhyggeligt, mens jeg
var i PET. Der blev altid foretaget en juridisk vurdering af, om PET kunne deltage i en
operation eller dele en oplysning med udenlandske tjenester.«
***
Morten Storm beskyldte også PET for at have deltaget i en anden operation, der havde til
formål at lokalisere Anwar al-Awlaki.
Terrorlederen havde to koner, men han var på udkig efter en tredje. Hun skulle gerne være
fra Vesten, og Awlaki spurgte Morten Storm, om han kunne finde en hustru. På en Awlakifanside på Facebook fik Storm kontakt til en kvinde fra Kroatien. Hun var ung, blond og
ekstremist, og hun ville gerne giftes med Awlaki, selvom hun aldrig havde mødt ham.
Da den unge kvinde skulle rejse til Yemen for at møde sin kommende ægtemand, sørgede
Morten Storm for at placere elektronisk sporingsudstyr i hendes kuffert – efter aftale med
PET og CIA, siger han. Håbet var, at hun ville føre efterretningstjenesterne på sporet af
Anwar al-Awlaki. Planen mislykkedes, fordi kvinden ikke fik kufferten med til
terrorlederens skjulested, men Morten Storm fik alligevel en dusør på 250.000 dollar af
CIA for sin indsats. Jyllands-Posten kunne fremlægge billeder af pengene og en smsbesked fra Storms kildefører i PET, som bekræftede den utrolige historie.
Da historien kom frem, blev PET beskyldt for at have udsat en uskyldig kvinde for livsfare i
forbindelse med operationen. Jakob Scharf vil hverken be- eller afkræfte, om PET sammen
med CIA forsøgte at placere sporingsudstyr på Awlakis kommende hustru, men han siger,
at PET altid er optaget af ikke at sætte uskyldiges liv på spil.

»Som efterretningstjeneste kan du ikke forsvare at bringe udenforstående i fare, og
kærester og koner vil i den forbindelse blive betragtet som udenforstående, selvom de
bevæger sig i militant-islamistiske miljøer,« siger han.
»Det er under alle omstændigheder farligt at tage af sted for at besøge Awlaki og gifte sig
med ham, men det kan man jo vælge at gøre på egen hånd, uden at efterretningstjenesten
har noget at gøre med det. Det afgørende er, at PET ikke foretager sig noget, som forøger
den risiko.«
Jakob Scharf siger, at PET generelt godt kan finde på at benytte lejligheden, hvis det viser
sig, at en person fra Danmark på eget initiativ er på vej til udlandet for at møde militante
islamister. Det kan for eksempel være, hvis PET finder ud af, at en kvinde har tænkt sig at
rejse til Syrien for at gifte sig med en kriger hos Islamisk Stat.
»Det kan give PET nogle muligheder for at komme tættere på et miljø eller en person, man
er interesseret i. Men hvis man skal udnytte den mulighed, der åbner sig, fordi man finder
ud af, at en kvinde har planer om at rejse af sted, er det en forudsætning, at man føler sig
sikker på, at man ikke gør noget, som forøger risikoen for hende. Hvis PET installerer
elektronisk udstyr på en kvindes ejendele, så overvejer man først nøje, om det udstyr vil
kunne afsløres, og hvad risikoen i givet fald vil være for hende,« siger Jakob Scharf.
***
Idet Morten Storm fortalte sin historie til Jyllands-Posten, blev han et mål for militante
islamister. Gamle venner begyndte at betragte ham som en forræder, og en af dem var
Shiraz Tariq.
I årevis havde Emiren fra Avedøre holdt sig i baggrunden, men i forbindelse med
folketingsvalget i 2011 havde hans gruppe Kaldet til Islam for alvor gjort sig bemærket i en
bredere dansk offentlighed. Under valgkampen havde medlemmer af Kaldet til Islam skabt
ramaskrig ved at bifalde drab på danske soldater i Afghanistan og ikke mindst ved at
opfordre danske muslimer til ikke at bruge deres stemmeret ved folketingsvalget det år. I
Kaldet til Islams øjne var demokrati ikke foreneligt med islam.
Kaldet til Islam havde også fået en hjemmeside, og gruppen sendte jævnligt videoer ud på
sociale medier. I flere af videoerne stod Shiraz Tariq i forgrunden. Blandt andet i den

video, som Kaldet til Islam offentliggjorde, efter at Morten Storm var stået frem i JyllandsPosten med sin historie.
Shiraz Tariq og hans tilhængere i Kaldet til Islam beundrede Anwar al-Awlaki, og de var
vrede over, at deres gamle ven Morten Storm hævdede, at han i samarbejde med PET og
flere udenlandske efterretningstjenester havde fået slået terrorlederen ihjel. I videoen
kunne man se Shiraz Tariq stå i en tyk vinterjakke foran PET’s hovedkvarter i Søborg. Han
pegede på den gule bygning, mens han fortalte, hvordan Morten Storm og PET førte
befolkningen bag lyset.
For almindelige danskere, som så videoen, virkede det formentlig harmløst, at Shiraz Tariq
stod og pegede på efterretningstjenestens hovedkvarter i Søborg på en
amatørvideooptagelse, som blev lagt op på YouTube. Men sådan opfattede man det ikke i
PET. Tjenesten vidste, hvor stor indflydelse Shiraz Tariq havde blandt militante islamister
i Danmark.
I Søborg blev videoen tolket som et tegn på, at Shiraz Tariq over for sine tilhængere
udpegede PET ud som et legitimt terrormål.
Det var ikke kun islamister som Shiraz Tariq, der så sig sure på PET på grund af Morten
Storms beskyldninger. Gennem måneder blev tjenesten udsat for heftig kritik i den
offentlige debat og beskyldt for at benytte metoder, som ikke tåler dagens lys. For
ulovligheder. For medvirken til drab.
Onsdag 19. december 2012 var to socialdemokratiske ministre kaldt i samråd for at svare
på spørgsmål i Morten Storm-sagen. Justitsminister Morten Bødskov var indkaldt som
politisk ansvarlig for PET, og forsvarsminister Nick Hækkerup var mødt op som politisk
ansvarlig for FE. Begge ministre nægtede at forholde sig direkte til Morten Storms
påstande, men de afviste at Danmark havde medvirket til ulovligheder.
»Lad mig slå fast, at jeg har fuldstændig tillid til Politiets Efterretningstjeneste, og jeg må
sige, at det har ikke engang den seneste tids mediehistorier ændret på,« sagde Morten
Bødskov, som gentog Jakob Scharfs forsikringer om, at PET hverken havde »bidraget i
eller til den operation, der førte til drabet på Awlaki.«
Det var Enhedslisten, der havde kaldt de to ministre i samråd, og partiets retsordfører
Pernille Skipper var bestemt ikke tilfreds med svarene.

»Det kan jo betyde alt fra, at der ikke har siddet PET-agenter ved siden CIA, da de sendte
dronerne af sted mod Awlaki, til at de ikke engang har talt med CIA om det. Så vi aner ikke,
hvad det betyder,« sagde hun.
Pernille Skipper havde ligesom en række uafhængige jurister argumenteret for en uvildig
undersøgelse af Morten Storm-sagen, men Pernille Skipper måtte indse, at der ikke var
flertal i Folketinget for en uafhængig granskning:
»Den her sag vidner om, at vi har behov for et uvildigt organ, der kan kigge sådanne sager
efter i sømmene,« lød hendes appel.
Et halvt år efter samrådet med de to ministre vedtog Folketinget en ny lov for PET. Det var
første gang nogensinde, der kom en samlet lov for PET, men den var ikke nogen udløber af
Morten Storm-sagen. PET-loven havde været under opsejling siden nedsættelsen af
Wendler Petersen-udvalget i 1998, og med loven blev der oprettet et nyt kontroludvalg,
som siden 2014 har holdt øje med både PET og FE. Tilsynet med Efterretningstjenesterne
hedder udvalget, som afløste det såkaldte Wamberg--udvalg, der tidligere kontrollerede
PET’s håndtering af personoplysninger. Tilsynet med Efterretningstjenesterne består af
fem medlemmer, som er udpeget af Justitsministeriet, samt et fast sekretariat. En
»historisk og skelsættende« styrkelse af kontrollen med den hemmelige tjeneste, kaldte
justitsminister Morten Bødskov det.
»Vi opretter et stærkt og uafhængigt tilsyn, som får uhindret adgang til alle oplysninger
hos PET,« sagde Morten Bødskov ved præsentationen af lovforslaget.
Kritikerne var dog langtfra overbeviste. Det nye tilsyn fik et budget på fem millioner kroner
årligt. Det beløb fik såvel juraeksperter som terrorforskere til at sætte spørgsmålstegn ved,
hvor meget kontrol tilsynet overhovedet ville være i stand til at udføre for de penge.
»Det er en meget ressourcekrævende opgave at føre et effektivt tilsyn med
efterretningstjenester. Man skal opbygge et helt sekretariat, have IT-ressourcer,
kontorhold og så videre. Det er vigtigt at sætte rigeligt med ressourcer af til det,« sagde den
internationalt anerkendte terrorforsker Magnus Ranstorp.
Flere fremtrædende jurister frygtede, at det nye tilsyn ville blive tandløst. De påpegede, at
tilsynet primært fik til opgave at holde øje med efterretningstjenesternes håndtering af
personoplysninger, og at det – ikke mindst i lyset af sagen om Morten Storm – var

påfaldende, at tilsynet ikke skulle holde øje med, at PET’s brug af civile agenter foregik i
overensstemmelse med dansk lovgivning.
Justitsminister Morten Bødskov forsøgte at komme kritikerne i møde ved at garantere, at
en anden kontrolinstans – Udvalget vedrørende Efterretningstjenesterne, bestående af fem
folketingsmedlemmer fra partierne med plads i Folketingets Præsidium – fremover hvert
år skulle have »en udførlig redegørelse« for PET’s brug af agentoperationer, som udvalgets
medlemmer fik mulighed for at spørge ind til.
Kritikerne var dog ikke imponerede. Medlemmerne af Kontroludvalget er underlagt
absolut tavshedspligt. De kan ikke bruge den viden, de får om agentmissioner, til særlig
meget. Til den kritik siger Jakob Scharf, at fortroligheden er og må være et grundvilkår for
Kontroludvalgets arbejde, men at medlemmerne i sidste ende har en mulighed for at gå til
statsministeren, hvis de mener, at der foregår ulovligheder, som justitsministeren
forsømmer at gribe ind overfor.
Jakob Scharf tilføjer, at der i hans tid som chef i PET i øvrigt var en skrap intern kontrol
med brugen af civile agenter.
»Det foregik altid på den måde, at det skulle godkendes af den juridiske chef og i visse
situationer af chefen for hele PET, hvad den civile agent måtte og ikke måtte foretage sig.
Der blev lagt nogle meget klare rammer for, hvad agenten måtte foretage sig, og derefter
var der en løbende kontrol med, at alt foregik inden for rammerne,« siger han.
***
Jakob Scharf erkender, at PET på grund af Morten Storms beskyldninger var usædvanlig
meget i medierne gennem en længere periode. Men han fortryder ikke, at han ikke gik
mere aktivt ind i debatten om »Agent Storm«.
»Når man er i PET, kan man kun sige meget lidt i forhold til folk, der står frem og påstår,
at de har været agenter, og at de har foretaget sig det ene og det andet for
efterretningstjenesten. Det er simpelthen et grundvilkår for en efterretningstjeneste, at
man indimellem må tage nogle tæsk i den offentlige debat, fordi man ikke selv har
mulighed for at bidrage til debatten,« siger han.
Jakob Scharf mener, at beskyldningerne i Morten Storm-sagen malede et forkert billede af
PET. Men han mener ikke, at det udelukkende var dårligt for tjenesten.

»Det er lige før, at det kan være hjælpsomt, når der ligefrem er beskyldninger om, at PET
render rundt og slår folk ihjel, selvom det ikke er rigtigt. Det gør PET ikke, men noget
andet er, at en efterretningstjeneste nogle gange kan have en interesse i, at der er en
antagelse om, at efterretningstjenesten kan langt mere, end den rent faktisk kan. Det kan i
sig selv have en afskrækkende effekt. Jeg mener grundlæggende, at det er meget, meget
vigtigt, at en efterretningstjeneste holder sig inden for lovens rammer. Men gør det noget,
hvis der er folk, der får den opfattelse, at PET kan holde øje med langt flere mennesker og
foretage sig langt mere, end hvad virkeligheden er? Nej. Nogle gange kan det have en vis
præventiv effekt.«
Morten Storm-sagen blev i medierne fremstillet som den mest alvorlige i Jakob Scharfs tid
som PET-chef. Men selv oplevede han den ikke som så slem.
»I en lang periode kom debatten omkring Morten Storm til at fylde meget, og det var
selvfølgelig noget, vi måtte bruge en del kræfter på i PET. Men jeg oplevede det ikke som et
uvejr på den måde. Jo, det var en svær sag at håndtere i den offentlige debat, men det var
ikke så svær en sag at håndtere i forhold til dem, som en efterretningstjeneste primært har
med at gøre: regeringen og det politiske system, hvor vi havde andre muligheder for at give
en relativt fyldig orientering om, hvad der var sandt og falsk i sagen. Jeg følte sådan set i
hele processen, at der var en klar forståelse og opbakning i regeringen og det politiske
system,« siger han.
»Desuden mener jeg også grundlæggende, at det er meget sundt, at PET indimellem
kommer i vridemaskinen, for det gør, at man holder sig skarp på, at alting foregår inden
for de regler, der gælder for efterretningstjenesten. Jeg siger ikke, at jeg synes, at det var et
ønskescenarie, at vi fik den diskussion i forhold til Morten Storm. Men jeg tror bare, at den
blev oplevet som mere voldsom i offentligheden, end vi oplevede den i PET.«
Normalt lever efterretningstjenester bedst i skyggen, og efterretningschefer er som regel
relativt ukendte i offentligheden. Sådan var det ikke længere for Jakob Scharf. Sagen om
Henrik Sass Larsens sikkerhedsundersøgelse var kun lige blæst over, da Storm ramte PET
og igen skabte opmærksomhed om tjenesten.
På Berlingskes traditionsrige liste over Magtens Top 50 var Jakob Scharf i 2011 placeret på
en 33.-plads over mennesker i Danmark med størst politisk indflydelse. Både

rigspolitichefen og departementschefen i Justitsministeriet måtte tage til takke med
pladser længere nede på listen.
Jakob Scharf gjorde sig også bemærket i sommeren det følgende år, da han meget
usædvanligt for en efterretningschef var gæst i P1’s populære program »Sommergæsten«.
Her fortalte Jakob Scharf blandt andet om sin kærlighed til Cuba og store cigarer, og han
havde valgt at spille den spanskcubanske sang »Hasta Siempre, Comandante«, som er en
hyldest til den argentinske guerillakriger Che Guevara.
»Der er selvfølgelig meget revolutionsromantik i den her sang, og jeg forstår godt, at det
kan være svært at se for sig, at en chef for en efterretningstjeneste, som i høj grad har som
opgave at bekæmpe mere voldelige ideologier … at det kan være et underligt valg. Men for
mig at se – uden at jeg skal være den store revolutionsromantiker – så er det vigtigt, at
man har idealer. Det er vigtigt, at man har nogle idealer om at sikre samfund, der er
baseret på frihed, lighed, på retfærdighed. Og det er vigtigt også at arbejde for de idealer,«
fortalte Jakob Scharf om begrundelsen for sit sangvalg.
Dermed skabte han sig straks fjender på den politiske højrefløj, som havde svært ved at
acceptere, at en dansk efterretningschef kunne vælge et musiknummer, som hylder en
revolutionær marxist. Det blev også bemærket i flere medier, at Jakob Scharf 24. oktober
2012 mødte op til premieren på den nye James Bond-film Skyfall i Imperialbiografen i
København. Sladderjournalisterne hæftede sig ved, at en »efterretningschef fra det
virkelige liv« var mødt op i smoking for at aflure nogle tricks fra filmverdenens mest
berømte agent.
Jakob Scharf var ved at blive kendt i en bredere offentlighed. Og med berømmelsen følger
mere opmærksomhed. Også af den kritiske slags.

Kapitel 13: Operation Sniper
»En del af de hjemvendte syrienskrigere har oplevet meget voldsomme
ting og været ud sat for en voldsom påvirkning, ligesom vi har set med
militærveteraner. Derfor risikerer vi, at de gør voldsomme ting, når de
kommer tilbage til Danmark, hvor det i virkeligheden handler mere om
noget psykologisk og ikke nødvendigvis terror«

Foran et træningscenter i den franske by Toulouse stod en veltrænet 30-årig mand. Han
havde en motorcykel til salg og ventede på en potentiel køber, som han havde aftalt at
mødes med ved træningscenteret.
En scooter kom kørende op foran ham.
»Er du soldat?« spurgte manden på scooteren.
»Er du i hæren?«
Den 30-årige sælger var klædt i civilt tøj, men arbejdede til daglig som faldskærmssoldat i
den franske hær. En detalje, der var kommet op, da han kommunikerede med den
potentielle køber på nettet.
»Læg dig ned med hovedet mod jorden. Jeg laver ikke sjov. Læg dig ned på jorden!«
kommanderede manden på scooteren, der stadig skjulte ansigtet bag en styrthjelm.
Den 30-årige soldat nægtede at adlyde.
»Jeg har ikke tænkt mig at lægge mig ned med hovedet mod jorden,« sagde han: »Hvis du
vil skyde mig, så gør det, skyd.«
Manden med hjelmen sprang af scooteren, trak sit våben og begyndte at tømme magasinet.
»Allahu akbar!« råbte han, da skudsalven klingede af.
Den 30-årige faldskærmssoldat lå livløs på fortovet. Han var ramt i hovedet og død på
stedet. Gerningsmanden affyrede alligevel et ekstra skud mod sit offer.
»Det er islam, min bror. Du dræber mine brødre, jeg dræber dig!« råbte han til den døde
soldat, som selv havde muslimsk baggrund. Han optog det hele med et kamera fæstnet på
brystkassen. Så sprang han på sin scooter og ræsede væk fra træningscenteret.
Det var 11. marts 2012. Og det var ikke sidste gang, den hjelmklædte morder slog til.
Fire dage senere var tre uniformerede soldater ved at hæve penge uden for et
indkøbscenter 50 kilometer fra Toulouse, da en mand med sort styrthjelm på hovedet kom
kørende på en scooter og åbnede ild mod dem. To af soldaterne blev dræbt, den tredje
alvorligt såret.

Der gik yderligere fire dage, før den hjemklædte morder igen slog til. Tidligt om morgenen
19. marts 2012 kørte han op foran en jødisk skole i Toulouse. Foran skolen skød han en far
og hans søn. Derefter løb han ind i skolegården og plaffede løs mod de rædselsslagne børn.
I skolegården hev han fat i håret på en 8-årig pige og skød hende på klods hold gennem
hovedet. Da han havde dræbt tre elever og en voksen, stak han af.
Fransk politi indledte en intens menneskejagt efter den ukendte mand, som i løbet af en
uge havde dræbt syv uskyldige mennesker og såret fem andre.
Efter nogle dage fandt politiet frem til, at manden bag den sorte knallerthjelm var 23-årige
Mohammed Merah. Politiet omringede en lejlighed, hvor han havde barrikaderet sig, og
22. marts 2012 blev Mohammed Merah dræbt af politiet, da han vildt skydende omkring
sig sprang ud af et vindue.
I Frankrig og resten af Europa var folk i chok. Over Mohammed Merahs grusomme
gerninger. Over at en enkelt mand på scooter gennem en hel uge havde formået at holde
Toulouse og omegn i et jerngreb af frygt.
Men det var ikke alle, der følte afsky over for Mohammed Merahs handlinger.
I en lejlighed i Herlev i Danmark gik en 22-årig mand til tasterne for at udtrykke sin
begejstring over angrebene i Frankrig. I en lukket Facebook-gruppe opfordrede han alle
sine venner til at sende en bøn til »vores bror, der har ofret sig på sejeste vis.«
»Den sejeste hilsen til den sejeste brormand, må hans sjæl hvile i fred. Mohammed Merah,
jeg kunne kysse dit ansigt en million gange, du er for sej og kold i røven, sådan skal det
være brormand! Bare tøm den AK 47. Du alene fik Frankrig på knæ og fik Frankrig til at se
så ynkelig ud. Hvil i fred. De stærkeste hilsner og tanker herfra,« skrev han.
Den 22-årige mand fra Herlev havde jordansk statsborgerskab, men var født og opvokset i
Danmark, hvor han var kendt i kriminalregistret for vold, narkokriminalitet og
overtrædelse af våbenloven. Han havde i årevis været en trofast gæst i Kriminalforsorgens
institutioner. Senest var han i marts 2011 blevet idømt to års fængsel for narkohandel.
Han var netop blevet prøveløsladt – i januar 2012 – og efter at have forladt fængslet var
han begyndt at udtrykke meget ekstreme synspunkter på sociale medier. Tidligere havde
han mest været en hovedpine for det almindelige politi. Nu var PET også begyndt at holde
øje med ham.

Derfor blev der hævet mere end ét øjenbryn i efterretningstjenestens hovedkvarter i
Søborg, da PET en måned efter Mohammed Merahs terrorangreb i Toulouse fik nys om, at
den 22-årige var begyndt at efterspørge skydevåben i den kriminelle underverden i
København.
Hvad skulle han bruge dem til?
***
Mohammed Merahs terrorangreb i Toulouse var langtfra det mest alvorlige i Europas
historie. Alligevel er han ikke endt som en parentes i faglitteraturen om terror. Han var
billedet på en ny type terrorist.
»Mohammed Merah var et af de første eksempler på en terroristprofil, vi har set mange
gange siden i Europa: Personer med kriminel baggrund, ofte bandeforbindelser, som bliver
tiltrukket af det militant-islamistiske miljø,« siger Jakob Scharf.
Mohammed Merah var født i Frankrig af algeriske forældre. Han var vokset op i en dårligt
integreret og socialt belastet familie, han havde døjet med psykiske problemer, og han
havde været involveret i småkriminalitet. Merah havde ikke altid været religiøs, men på et
tidspunkt, formentlig under et fængsels-ophold, var han blevet opslugt af den militante
islamisme. Det var hans nyfundne ideologi, der havde motiveret ham til at gå målrettet
efter at dræbe franske soldater og elever på en jødisk skole.
Jakob Scharf fortæller, at PET i samme periode som Merahs angreb i Frankrig begyndte at
se lignende danske eksempler på ’almindelige’ kriminelle, som blev islamister.
»Vi havde også tidligere set koblinger mellem de kriminelle bander og de militantislamistiske miljøer, men det handlede primært om, at de kriminelle miljøer kunne levere
ting, som var efterspurgt i det islamistiske miljø. De kunne skaffe våben, pas eller andre
former for støtte, som militante islamister havde brug for til deres aktiviteter, men vi havde
ikke set folk, der sprang fra et kriminelt miljø over i et militant-islamistisk miljø eller den
anden vej. Det begyndte vi pludselig at se eksempler på,« fortæller Jakob Scharf.
PET indledte »Operation Sniper« for at finde ud af, hvorfor den 22-årige Mohammed
Merah-tilhænger fra Herlev nu var begyndt at efterspørge våben i det kriminelle miljø.
Jakob Scharf fortæller, at PET’s efterretninger gik på, at den 22-årige skulle skaffe
våbnene, men at han ikke var alene om det. Det hele var aftalt med to af hans venner.

Den ene var en 23-årig tyrkisk statsborger med halvlangt, sort hår, født og opvokset i
København. Den anden var en 21-årig dansk statsborger med egyptisk baggrund, en
talentfuld fodboldspiller, der havde spillet på kontrakt både i Danmark og i flere andre
lande. Både tyrkeren og fodboldspilleren var en del af det islamistiske miljø omkring
Kaldet til Islam i København. Derfor kendte PET dem godt i forvejen. Men ingen af dem
havde i nævneværdig grad været i konflikt med loven tidligere. De havde derfor heller ikke
forbindelser i det kriminelle miljø, som kunne skaffe skydevåben.
Det havde den 22-årige.
Han fik kontakt til en mand, som angiveligt kunne skaffe automatvåben. En mand, som
han kun lærte at kende som Peter.
Om eftermiddagen 26. april 2012 kørte den 22-årige i taxa til Hareskov Station nord for
København for at mødes med sin våbenleverandør. De to mænd fandt et sted i ly for lange
ører, hvor de aftalte, at Peter skulle skaffe to automatvåben med tilhørende ammunition.
De aftalte, at en af den 22-årige mands venner senere samme aften skulle komme og
afhente våbnene.
Nogle timer senere kørte en Ford Focus op ved Hareskov Station. Bag rattet sad den 23årige tyrker med det halvlange, sorte hår. Han kørte forbi stationsbygningen, drejede ind
og parkerede på den mørke p-plads ved skovbrynet, steg ud og gik målrettet hen mod den
lille togstation. Han skulle mødes med Peter klokken 20.30, og våbenhandleren ventede
det aftalte sted.
Den 23-årige tyrker havde medbragt 37.000 kroner i kontanter. Dem afleverede han til
Peter, som gav ham en blå sports-taske retur. I tasken lå to AK-47-stormgeværer med
tilhørende ammunition.
Da handlen var gennemført, gik de to mænd hver til sit – køberen til sin Ford Focus på
parkeringspladsen med den blå sportstaske i hånden.
Den 23-årige tyrker smed tasken ind bag i bilen og kørte fra Hareskov Station til Brønshøj,
hvor han parkerede på Hvalsøvej. Han boede ikke selv på den stille villavej, men efterlod
både bil og våben uden for en rød murstensvilla og forlod stedet til fods.
Næste morgen vendte han tilbage. Han kom nu kørende i en Ford Fiesta, der ligesom den
efterladte bil på villavejen var en udlejningsbil. Med sig i bilen havde han den tredje mand,

som PET havde under mistanke i Operation Sniper: det 21-årige fodboldtalent med
egyptisk baggrund.
Tyrkeren steg ud af bilen og satte sig i stedet bag rattet i Ford Focusen, hvor våbnene lå i
bagagerummet. Han begyndte at køre, mens fodboldspilleren fulgte efter i den anden bil.
De to venner kørte til Herlev Station, hvor de parkerede bilerne på den store, golde
parkeringsplads ud til banelegemet ved Lidl-supermarkedet. De steg ud af bilerne og gik
sammen hen til Ford Focusen, hvor tyrkeren hev en af AK-47’erne op af sportstasken.
Da de to venner havde studeret geværet og de tilhørende magasiner, satte de sig tilbage i
hver sin bil for igen at forlade parkeringspladsen. Men længere kom de ikke, for pludselig
vrimlede det med politifolk.
Samme fredag 27. april 2012 ved samme tid, et andet sted i København, blev den 22-årige,
der havde etableret kontakten til våbenhandleren Peter, anholdt.
Peter blev til gengæld ikke taget af politiet.
Han var agent og arbejdede for PET.
Kort tid efter anholdelserne udsendte PET en pressemeddelelse om arrestationen af tre
mænd efter et våbenkøb i Hareskoven.
»De anholdte er foreløbig sigtet for ulovlig besiddelse af automatvåben og tilhørende
ammunition, men mistænkes ligeledes for at have været i færd med at forberede en
terrorhandling,« stod der i pressemeddelelsen.
»Efterforskningen skal blandt andet sikre, at eventuelle terrortrusler er blevet imødegået
og afværget ved de foretagne anholdelser.«
Terroranklagen begyndte dog hurtigt at smuldre. PET kunne ikke løfte bevisbyrden. Efter
flere måneders varetægtsfængsling blev gruppen kun tiltalt for forsøg på ulovlig
våbenbesiddelse. Fordi PET havde uskadeliggjort våbnene, før tyrkeren fik dem udleveret
af politiagenten på Hareskov Station, var der kun grundlag for tiltale efter
forsøgsparagraffen.
I Retten på Frederiksberg stillede fodboldspilleren og tyrkeren med følgende forklaring:

En måned før anholdelserne – hvilket var et års tid efter den syriske borgerkrigs udbrud –
havde de været i Tyrkiet og i den anledning besøgt en flygtningelejr med syriske flygtninge.
Der var de kommet i kontakt med medlemmer af en syrisk oprørsgruppe, som havde
fortalt, at de havde brug for våben til at bekæmpe Syriens præsident Bashar al-Assad.
Fodboldspilleren og tyrkeren forklarede, at de, da de var vendt hjem til Danmark, havde
taget kontakt til den 22-årige mand fra Herlev for at høre, om han kunne skaffe våben.
Det var ikke, fordi de selv skulle bruge de ulovlige våben til noget. Hensigten var blot at
sende dem til Syrien, bedyrede de.
21. november 2012 blev de tre mænd idømt hver halvandet års fængsel for forsøg på ulovlig
våbenbesiddelse. Deres forsvarsadvokater var svært utilfredse med, at PET efter
anholdelserne havde beskyldt deres klienter for terror.
»Det er jo ikke i orden, at PET kommer med så voldsomme beskyldninger uden belæg, for
de ved jo godt, hvilket indtryk den slags udmeldinger efterlader, både hos befolkningen og
domstolene,« lød kritikken blandt andet fra den erfarne forsvarsadvokat Thorkild Høyer.
Jakob Scharf forklarer, at PET skrev om terror i den første pressemeddelelse, fordi der var
mistanke om, at gruppen skulle bruge de indkøbte automatvåben i Danmark. Den 22-årige
mand fra Herlev havde udtrykt sympati for Mohammed Merahs terrorangreb i Frankrig,
og PET var bekymret for, at han og de to venner havde planer om at udføre et lignende
angreb i Danmark.
»Vi havde efterretninger om, at de havde planlagt at angribe danske soldater, som var
vendt hjem fra Afghanistan,« siger Jakob Scharf.
»Efterretningerne gik på, at det skulle ske inden for få dage. Vi ville have styr på det, og det
ordnede vi med en agentoperation, hvor vi sendte en politiagent i marken og på den måde
sikrede, at det var en politimand, som leverede våben til dem. På den måde vidste vi, hvilke
våben de havde fået fat i, og vi kunne pille ved våbnene, så de ikke fungerede,« siger han.
Trods de manglende beviser for planerne om et terrorangreb forsvarer Jakob Scharf, at
PET valgte at fortælle om terrormistanken i en pressemeddelelse.
»Lige da vi havde anholdt dem, vidste vi stadig ikke, om truslen var afværget, og det betød,
at det kunne blive nødvendigt at gennemføre sikkerhedsforanstaltninger, som ville være

meget tydelige for offentligheden. Derfor mente vi, at vi var nødt til at fortælle
offentligheden, at der var mistanke om terror i sagen,« siger Jakob Scharf.
***
Selvom våbensagen fra Hareskoven aldrig kom til at handle om terror, ramte den ned midt
i en udvikling, som bekymrede PET. De tiltalte i våbensagen hævdede ganske vist, at de
kun havde haft til hensigt at sende de to stormgeværer til oprørsgrupper i Syrien. Men PET
vidste, at andre unge muslimer fra Danmark ikke nøjedes med at sende våben. De rejste
selv til Syrien for at kæmpe.
Jakob Scharf fortæller, at det i løbet af 2012 begyndte at gå op for PET, at krigen i Syrien
havde større tiltrækningskraft på danske muslimer, end nogen andre konflikter i
muslimske lande tidligere havde haft.
»Vi havde tidligere set, at der var folk fra Danmark, som rejste til Pakistan, Irak,
Afghanistan og især Somalia, så det var ikke en ukendt problemstilling for os med
fremmedkrigere. Men det begyndte at stå klart for os, at trafikken til Syrien var langt mere
omfattende, end noget vi havde set før,« siger Jakob Scharf.
En del af forklaringen var i PET’s optik, at det var nemt at mobilisere krigere til kampen
mod en diktator som Bashar al-Assad.
»Det er jo svært ikke at have sympati for den grundlæggende tanke om at fjerne en
diktator, som har begået store overgreb mod civilbefolkningen i Syrien,« siger Jakob
Scharf.
»Det var heller ikke alle dem, der rejste til Syrien i begyndelsen af krigen, som var
radikaliserede på forhånd. De tog ikke nødvendigvis derned for at tilslutte sig militantislamistiske grupper. Men problemet var, at vi kunne se, at de i mange tilfælde endte hos
militant-islamistiske grupper, fordi det simpelthen ofte var de grupper, som var bedst til at
absorbere og bruge tilrejsende krigere. Og når de endte dér, fik de en ideologisk skoling og
militant træning, og vi kunne se, at nogle af dem, som ikke var radikaliserede, da de rejste
til Syrien, blev det, når de var der.«
En anden forklaring på det store antal danske syrienskrigere var mere lavpraktisk.

»Det er langt nemmere at komme til Syrien end til Somalia, Pakistan, Afghanistan, Irak
eller andre konflikter, hvor folk tidligere er rejst til fra Danmark. Krigen i Syrien foregår i
en konfliktzone, som er let at rejse til, og som ligger meget tæt på Europa,« siger Jakob
Scharf.
Det stod hurtigt klart for PET, at de fleste danske syrienskrigere valgte at flyve til Tyrkiet,
hvorfra de krydsede grænsen til Syrien. Derfor skruede PET op for samarbejdet med de
tyrkiske myndigheder.
»Ligesom mange andre lande stod vi med en udfordring i forhold til at få efterretninger fra
Syrien. Derfor prøvede vi sammen med den tyrkiske tjeneste at få et bedre billede af, hvem
der rejste fra Danmark til Syrien, og vi begyndte at se på, hvordan vi kunne bremse nogle
af dem. Det havde vi selvfølgelig nogle juridiske og etiske overvejelser omkring, men det
var klart for os, at man fra tyrkisk side ikke havde et ønske om, at der var så markant en
trafik gennem Tyrkiet til Syrien. Så vi havde en fælles interesse med tyrkerne i at få folk
stoppet. Hvis vi fortalte tyrkerne om personer, som var på vej, så havde de mulighed for at
stoppe dem – ikke ved at fængsle dem eller andet, men simpelthen ved at stoppe dem i
lufthavnen og sende dem tilbage til Danmark,« fortæller Jakob Scharf.
Han siger, at samarbejdet med tyrkiske myndigheder virkede efter hensigten i en periode.
»Men metoden rygtedes, og det betød, at der var folk fra Danmark, der begyndte at køre i
bil for at nå frem til Syrien. Og der må man bare sige, at så er Tyrkiet og Syrien altså heller
ikke længere væk fra Danmark, så det var meget svært for os at stoppe dem, som virkelig
var opsatte på at komme til Syrien,« siger han.
PET begyndte også at se på, om der var mulighed for at retsforfølge de danskere, som
vendte tilbage fra Syrien.
»Vi havde ret præcise efterretninger om, hvem der rejste, hvor de opholdt sig, og hvad de
foretog sig i Syrien. Men det er meget vanskeligt at skaffe oplysninger fra et
borgerkrigsramt land som Syrien, der kan bruges under en straffesag i Danmark. Typisk
kom oplysningerne fra kilder eller tekniske kapaciteter – altså elektronisk indhentning af
oplysninger – fra samarbejdspartnere, som ikke ville have det afsløret. Så det var ikke
oplysninger, vi kunne bruge til at gennemføre en straffesag,« fortæller Jakob Scharf, som

endnu en gang oplevede, at de mest brugbare efterretninger ikke kommer fra den så
omdiskuterede elektroniske masseovervågning.
»Det er en lidt interessant erfaring i forhold til hele debatten om NSA, at det bestemt ikke
var den elektroniske indhentning af oplysninger, som gav os mest. Når vi havde et ret klart
billede af, hvem der rejste, og hvem der vendte tilbage, skyldtes det primært
efterretningsarbejde og kildearbejde i Danmark,« siger han.
I maj 2012 blev to somaliske brødre fra Aarhus anholdt, efter at den ældste af dem var
vendt tilbage fra en træningslejr hos al-Shabaab i Somalia. Som de første nogensinde blev
de tiltalt efter den særlige paragraf i terrorloven, der handler om at lade sig optræne til at
blive terrorist. Brødrene blev også senere dømt for forsøg på at lade sig optræne, men
sagen var usædvanlig.
PET havde i månedsvis overvåget de somaliske brødre fra Aarhus, og i modsætning til de
fleste andre, som involverer sig i terroraktiviteter i udlandet, var de ikke spor forsigtige,
når de talte sammen i telefonen. Den ældste bror ringede hyppigt hjem til sin lillebror og
fortalte, hvad han foretog sig i Somalia. Så heldig var tjenesten ikke med de danske
syrienskrigere.
***
I marts 2013 valgte PET for første gang at advare offentligt mod truslen fra syrienskrigere.
»CTA vurderer, at mindst 45 personer er rejst fra Danmark til Syrien for at tilslutte sig
oprøret mod al-Assad-regimet siden sommeren 2012. Det er det hurtigste udrejsetempo,
der er set fra Danmark til en kampzone, hvor militant islamistiske grupper deltager i en
væbnet kamp,« stod der i analysen.
Siden har PET udsendt talrige analyser om syrienskrigere, men Jakob Scharf fortæller, at
det internt i PET var en svær beslutning, da tjenesten første gang besluttede at fortælle
åbent om problemet. Fra politisk hold havde der været et ønske om, at syrienskrigerne
skulle retsforfølges, men det var på dette tidspunkt – som i dag – meget svært med flygtige
og til tider følsomme oplysninger fra andre tjenester som eneste mulige bevismateriale.
»Der var politisk forståelse for, at det var nødvendigt at starte ud med en sag, som vi
virkelig troede på i PET. Det ville kun gøre tingene sværere, hvis vi rejste en straffesag, som
vi endte med at tabe,« siger Jakob Scharf.

At man så i mellemtiden måtte gå ud og advare befolkningen om det eskalerende antal
syrienskrigere, var dybest set en erkendelse af, at PET ikke havde formået at løse
problemet.
»Vi kunne se, at det var et problem, som voksede, og hvor de normale tiltag med
præventive samtaler og forsøg på at bremse folk på forhånd ikke gjorde ikke en forskel. Vi
kunne ikke bremse udviklingen. Det var baggrunden for, at vi besluttede os for at gå ud
offentligt og fortælle om antallet af rejsende til konflikten i Syrien. Formålet var at få en
bredere debat i samfundet om problemet, dets karakter, og hvad der skulle til for at bremse
det. Vi havde brug for, at der kom andre aktører på banen for at forsøge at bremse
trafikken,« siger Jakob Scharf.
Ikke desto mindre fortsatte antallet af danske syrienskrigere med at stige. Da PET første
gang advarede om problemet, kendte tjenesten til 45 udrejste fra Danmark. Tre måneder
senere, i juni 2013, var antallet steget til mindst 65. Det fik Jakob Scharf og justitsminister
Morten Bødskov til i fællesskab at lancere en ny strategi.
»De unge skal vide, at det er livsfarligt at tage derned, og at man kan risikere at blive
genstand for straffesager, når man kommer tilbage. Man vil også blive genstand for
skærpet opmærksomhed fra efterretningstjenesten, politiet og andre myndigheder,« sagde
Morten Bødskov til Politiken.
Sammen med Jakob Scharf bebudede han en regulær klaplagt på danske syrienskrigere.
Skat, det almindelige politi og de sociale myndigheder skulle underrettes, hvis PET fandt
ud af, at en person havde været i Syrien eller var på vej til dertil.
Udlændingemyndighederne skulle underrettes for at finde ud af, om opholdstilladelser
kunne inddrages. Og der ville komme straffesager mod folk, som havde været i Syrien for
at kæmpe, bebudede justitsministeren og PET-chefen med én mund.
»Efter vores opfattelse er der ingen tvivl om, at det er en af de alvorligste sikkerhedstrusler
i det danske samfund i øjeblikket,« sagde Jakob Scharf til Politiken.
Lige lidt hjalp det.
Danske muslimer fortsatte i hobetal med at rejse til Syrien for at deltage i borgerkrigen.
Blandt dem var to af de tre unge mænd, som var blevet dømt i våbensagen fra Hareskoven.

Mindre end to uger efter at Jakob Scharf og Morten Bødskov havde talt dunder mod de
danske krigere, rejste de unge mænd til det borgerkrigshærgede land.
***
Fodboldspilleren og tyrkeren havde kun lige genvundet deres frihed. Og efter løsladelsen
var det tilsyneladende ikke længere nok for dem at støtte kampen mod Assad på afstand.
Dokumenter fra Islamisk Stat viser, at fodboldspilleren og tyrkeren begge tilsluttede sig
terrororganisationen på den samme dato, 1. juli 2013. Det fremgår i de tusindvis af
dokumenter, som i marts 2016 blev lækket fra terrororganisationen i Syrien.
Dokumenternes ægthed er aldrig blevet bekræftet, men en tidligere britisk
efterretningschef har beskrevet papirerne som »en guldgrube af informationer«, og i
Danmark har politiet brugt dokumenterne som beviser under en retssag mod en
syrienskriger, som i 2016 blev dømt i byretten for at lade sig hverve af Islamisk Stat.
I lækagen fra Islamisk Stat er der blandt andet en slags indmeldelsesblanketter, som
tusindvis af hellige krigere fra hele verden har udfyldt, når de har meldt sig under
terrorgruppens sorte faner. På blanketterne har de tilrejsende krigere angivet en række
private oplysninger – navn, blodtype, uddannelse, tidligere erfaringer med jihad – men
særligt interessant for efterretningstjenesterne er det felt på blanketten, hvor krigerne har
skrevet, hvem der har skaffet dem til Syrien og var deres kontaktperson hos Islamisk Stat.
I dette felt på blanketten skrev fodboldspilleren og tyrkeren begge det samme navn: Abu
Hafs al-Pakistani. Et alias for Shiraz Tariq, som gennem det sidste årti havde leget kispus
med PET.
Shiraz Tariq havde i alle de år spillet en central rolle i det islamistiske miljø i København.
Hans navn dukkede konstant op i terrorefterforskninger, og PET mente, at han havde
radikaliseret flere unge mænd, som siden var blevet involveret i terror. Men selv havde
Shiraz Tariq altid holdt sig i baggrunden.
Det ændrede sig i august 2013, da Shiraz Tariq trådte frem i rampelyset som emir for en
gruppe af danske krigere i Syrien. På en video med titlen »Den glemte forpligtelse« kunne
man se Shiraz Tariq omgivet af palmetræer et sted i det nordlige Syrien. I en lang monolog
opfordrede han alle danske muslimer til at følge hans eksempel og rejse til landet.

»Åh, mine muslimske brødre og søstre. Kom til dette land, Bilad al-Sham, og vær en del af
at oprette den her unikke islamiske stat. Med denne unikke islamiske stat, wallahi [ved
Gud, forf.], I vil få ære!«
I slutningen af 2012 havde Shiraz Tariq selv forladt Danmark. I årevis havde han prædiket
i Danmark om nødvendigheden af at støtte muslimernes kamp overalt i verden. Nu havde
han besluttet at sætte handling bag ord ved at sætte livet på spil i kampen mod Assad.
Shiraz Tariq havde efterladt både job, lejlighed og kone og børn i Danmark, men det var
intet offer i forhold til glæden ved at være i Syrien, fortalte han i den nye propagandavideo.
»Mine kære søstre og brødre, som bor i Danmark. Åh, mine brødre. Og jeres koner. Og
jeres børn, jeres alt det der. Hvis I tror, at det komfortable liv er at bo i sikkerhed …
Wallahi, det er ikke nogen sikkerhed! Sikkerheden er her. Vi har hørt bomber, og vi smilte
til hinanden. Allah gav os muligheden for at være vagter foran fjenden. De smed bomber,
og vi grinte til hinanden. Allahu akbar! Vi smilte ad døden! Så I vil altid sejre, åh mine
brødre, I vil altid sejre. I vil altid vinde. Allah giver jer liv. Denne her jihad er liv. Wallahi,
det er liv. Det er ikke døden – I mister ikke noget. I vil få jannah [paradis, forf.],« sagde
Shiraz Tariq i videoen, som blev lystigt viderekolporteret på YouTube og andre sociale
medier.
Tidligere havde Shiraz Tariq altid nedtonet sin egen betydning, når folk omkring ham igen
og igen blev dømt for terror. Men i et mailinterview med Politiken droppede han nu
bortforklaringerne. Han havde alligevel ikke tænkt sig at vende tilbage til Danmark,
fortalte han avisen.
I interviewet lagde Shiraz Tariq ikke skjul på, at han kendte de unge mænd, som var blevet
dømt for terror i både Glostrupsagen og Glasvejsagen. Og han kunne sådan set også godt
forstå, hvorfor PET havde holdt øje med ham og hans omgangskreds i årevis.
»Det er forudsigeligt. Enhver person, som kalder til islam og kæmper for det, vil blive
forfulgt, ligesom profeterne blev. Enhver profet blev forfulgt af deres folk på grund af deres
kald, så det overrasker mig ikke, det nærmere glæder os, da vi følger i profeternes
fodspor,« skrev Shiraz Tariq fra slagmarken i Syrien.
Jakob Scharfs og Morten Bødskovs trusler om retsforfølgelse af danske syrienskrigere
bekymrede ham heller ikke.

»Med Allahs vilje vender vi kun tilbage til Danmark, når den islamiske stat er oprettet i
Danmark. I stedet for os vil det være dem [politikerne, forf.], som vil blive retsforfulgt for
deres kriminelle handlinger mod muslimerne.«
Manden, der var Emiren fra Avedøre, havde fundet et andet sted at udøve sit lederskab.
Han kæmpede sammen med en mindre gruppe af danske krigere, hvoraf flere ligesom ham
selv var medlemmer af Kaldet til Islam. De betragtede Shiraz Tariq som deres leder. Deres
emir.
PET’s efterretningsarbejde viste, at en meget stor del af de danske syrienskrigere, som
rejste fra København, enten havde været en del af Kaldet til Islam eller på et tidspunkt
havde haft kontakt med centrale personer i gruppen, ikke mindst gruppens stifter, Shiraz
Tariq. Hans tid som facilitator for militante islamister sang dog på sidste vers, da
propagandavideoen fra Syrien blev offentliggjort. 24. september 2013 blev han dræbt i
kampe i det nordlige Irak. Ifølge oplysninger, som endnu ikke er endeligt verificeret, har
tyrkeren fra våbensagen i Hareskoven også mistet livet i kamp. Fodboldspillerens skæbne
er ukendt.
På internettet bliver Shiraz Tariq stadig hyldet som en martyr flere år efter sin død. Hans
indflydelse på danske islamister er fortsat ind i efterlivet.
***
Det vakte opsigt, da Østjyllands Politi i marts 2014 kunne fortælle, at 22 ud af de 27
syrienskrigere fra Aarhus-området havde forbindelse til en ungdomsorganisation ved navn
Muslimsk Ungdoms Center.
Muslimsk Ungdoms Center var blevet oprettet i 2010 som en underafdeling af den ene af
de to moskeer på Grimhøjvej – udbrydermoskeen, som havde haft den terrorrelaterede
Abu Hamza tilknyttet som imam. Han var populær blandt de unge muslimer, han havde
hjulpet med at hverve medlemmer til den nye forening, og han var en fast og populær taler
til arrangementerne, som kunne samle op mod 100 unge mennesker. Abu Hamza virkede
ganske vist ikke længere som imam i det vestlige Aarhus, for hans moske var lukket. Men
han var fortsat som en hyppig gæst i den tilbageværende moske på Grimhøjvej, og han var
fortsat med hver søndag at holde undervisning for de unge muslimer i Muslimsk Ungdoms
Center, som i 2014 var storleverandør af danske syrienskrigere.

Om det var årsagen til, at Abu Hamza i september 2014 blev skrevet på USA’s terrorliste,
er uvist. Det er også en mulighed, at det havde at gøre med hans årelange forbindelser til
Brandbergen-netværket i Stockholm.
Under alle omstændigheder blev Abu Hamza føjet til listen over grupper og personer, som
amerikanerne mistænkte for terror i Irak og Syrien. Det fremgik i den forbindelse, at Abu
Hamza ifølge USA selv havde været i Syrien, og at han var »et medlem af et skandinavisk
baseret netværk, angiveligt med forbindelse til al-Qaeda«. USA’s udenrigsminister, John
Kerry, havde personligt underskrevet det brev, som placerede Abu Hamza på den
amerikanske terrorliste.
»Jeg erklærer hermed, at personen kendt som Abdessamad Fateh, også kendt som Abu
Hamza, har begået eller i betydelig grad risikerer at kunne begå terrorhandlinger, som
truer sikkerheden for amerikanske statsborgere eller den nationale sikkerhed,
udenrigspolitik eller økonomi i USA,« stod der i brevet.
Abu Hamza blev dog aldrig anholdt af amerikanerne. Mindre et år senere døde han af
naturlige årsager i Danmark.
Jakob Scharf siger, at PET i forbindelse med krigen i Syrien så, hvordan konflikten
aktiverede mange af tjenestens gamle kendinge.
»Nogle af dem var meget optagede af at holde sig på afstand af alt, der havde med egentlig
planlægning og gennemførelse af terror at gøre. Men de var centrale i forhold til at
facilitere andres rejser til Syrien. Det var personer, som også tidligere havde faciliteret i
forhold til Irak og andre steder, og nu blev de involveret i at rekruttere unge og få planlagt
deres rejse, så de kunne komme frem til militante grupper i Syrien. Men vi så også, at nogle
af de typer, som tidligere selv havde holdt sig meget i baggrunden – både Shiraz Tariq og
andre – nu selv rejste til Syrien,« siger han.
Det fik betydning for trusselsbilledet.
»En stor del af de personer, som vi betragtede som en potentiel trussel i Danmark, var
meget optagede af konflikten i Syrien og i mindre grad af tegningesagen og af at udøve
terror i Danmark. Det betød ikke, at truslen fra de personer var væk, men det betød, at
deres fokus var et andet sted lige nu. Og for PET betød det, at vi måtte omprioritere vores

indsats, fordi vi ikke længere stod over for konstante og meget konkrete trusler mod
Danmark,« siger Jakob Scharf.
»Det begyndte i højere grad at handle om et langt og sejt efterretningsmæssigt træk for at
identificere dem, der rejste til Syrien. Vi skulle forsøge at samle oplysninger om dem og
prøve at forebygge den potentielle risiko, de ville udgøre, når de vendte tilbage til
Danmark. Så det betød, at vi gik fra en periode med meget fokus på efterforskning til i
stedet at arbejde langt mere efterretningsbaseret og langt mere analytisk.«
For Jakob Scharf var det også tydeligt, at den potentielle trussel fra syrienskrigerne ikke
var et problem, som efterretningstjenesten kunne løse alene. Der var – og er stadig –
behov for en strategi mod radikalisering, der har mange facetter, mener han:
»Og dér viser al erfaring jo bare, at det klart mest effektive er den tidlige, forebyggende
indsats.«
De fleste efterretningstjenester i verden holder sig til efterretningsarbejde. Men relativt
unikt for en efterretningstjeneste bruger PET også en del ressourcer på det præventive
arbejde. Forebyggelsesafdelingen i PET rådgiver kommuner og andre myndigheder,
samarbejder med Kriminalforsorgen og SSP-medarbejdere og står i spidsen for dialogfora,
som skal forhindre radikalisering, og exitprogrammer, der skal få folk ud af radikaliserede
miljøer.
Jakob Scharf er stolt over, at PET opprioriterede den præventive indsats, mens han var
chef i tjenesten. Men problemet med syrienskrigerne kan ikke løses af
efterretningstjenesten alene, mener han.
»Der er brug for, at andre aktører i samfundet – både myndigheder og personer med
indflydelse i civilsamfundet – kommer på banen og tager ansvar for den tidlige,
forebyggende indsats. Der findes ikke nogen enkel recept, ingen enkel lovændring eller ét
nyt middel, der kan løse problemet. Det er nødvendigt med en bredspektret indsats.«
I april 2016 opgjorde PET antallet af danske muslimer, der er rejst til Syrien for at kæmpe,
til mindst 135. Ikke desto mindre har der endnu ikke været eksempler på, at tidligere
syrienskrigere har gennemført eller forsøgt at gennemføre terrorangreb i Danmark. Det
rejser spørgsmålet, om truslen fra hjemvendte krigere er overdrevet. Om der overhovedet
er grund til at frygte dem.

Det er der, mener Jakob Scharf. Han ser to årsager til, at der er grund til at tage truslen fra
syrienskrigerne alvorligt.
»Den ene trussel består i, at der er tale om personer, som har forbindelser til militantislamistiske grupper, som er centrale for hele den globale, militante islamistiske ideologi.
Der er folk, som oparbejder et netværk i både Danmark og andre europæiske lande, og det
kan godt være, at deres fokus lige nu hovedsageligt er på konflikten i Syrien. Men truslen
består i, at de mennesker også kan aktiveres uden for Syrien. Så det kan godt være, at de
endnu ikke har udgjort en konkret trussel i Danmark, men de udgør potentielt en alvorlig
sikkerhedsmæssig trussel. Den anden trussel består i, at en del af de hjemvendte
syrienskrigere har oplevet meget voldsomme ting og været udsat for en voldsom
påvirkning, ligesom vi har set med militærveteraner. Derfor risikerer vi, at de gør
voldsomme ting, når de kommer tilbage til Danmark, hvor det i virkeligheden handler
mere om noget psykologisk og ikke nødvendigvis om terror,« siger Jakob Scharf.
»Det er folk, man skal holde øje med. Det kan godt være, at de ikke udgør en trussel i dag
eller i morgen. Men hvad med i overmorgen?«

Kapitel 14: Lars Hedegaard
»Der var ikke noget, der fra begyndelsen pegede entydigt på, at det var
terror. Lars Hedegaard var en kontroversiel person, men der er rigtig
mange mennesker i Danmark, som har kontroversielle holdninger. Vores
vurdering var ikke, at han var et særlig interessant mål for terrorister. Der
kunne være alle mulige motiver, og derfor blev der efterforsket meget,
meget bredt«
Han endte med at blive fældet af en blå varevogn, en rød postjakke og en erfaren
politimands gode hukommelse. Men i mange måneder så det ud til, at politiet aldrig ville
finde ham.
Tirsdag 5. februar 2013 klokken cirka 11.20 ringede han på dørklokken til en etageejendom
på en søvnig villavej på Frederiksberg tæt på Zoologisk Have. I lejligheden på 1. sal boede
historikeren Lars Hedegaard, kendt forfatter, debattør og formand for
Trykkefrihedsselskabet. Lars Hedegaard var især kendt i offentligheden for sin ideologiske

kritik af islam, men han havde ikke tidligere været udsat for andet end spredte trusler og
tilråb på gaden. Han havde hverken hemmelig adresse eller PET-vagter.
Da det ringede på døren, gik Lars Hedegaard hen til et vindue og stak hovedet ud for at
kigge ned. Foran bygningen på Pelargonievej stod en mørkhåret mand klædt i en rød
postjakke.
»Jeg har en pakke til dig,« råbte manden.
Lars Hedegaard råbte tilbage, at hans dørtelefon var i stykker.
»Jeg kan desværre ikke lukke dig ind via dørtelefonen, men jeg kan komme ned og hente
pakken.«
Da Lars Hedegaard nåede ned til indgangsdøren og åbnede den på klem, så han direkte på
manden i den røde postjakke. Hedegaard beskrev ham senere som en mand i 20’erne af
mellemøstligt eller arabisk udseende. Mørkt hår, lidt skægvækst, almindelig af bygning.
Manden stak Lars Hedegaard en hvid pakke.
Lars Hedegaard kiggede ned på pakken og var overrasket over, at den føltes så let. Det viste
sig senere, at der ingenting var i den.
Mens Lars Hedegaard havde øjnene rettet mod pakken, registrerede han en hurtig
bevægelse og hørte et brag tæt ved sit højre øre.
Det var lyden af et pistolskud, som det falske postbud havde affyret.
Lars Hedegaard kiggede op og så, hvordan manden foran ham febrilsk forsøgte at genlade
en sølvglinsende pistol. Instinktivt slog Hedegaard ud efter ham med knyttet næve. I
tumulten tabte det falske postbud pistolen ind i opgangen, men han var stærk nok til at
stemme imod, da Lars Hedegaard forsøgte at smække døren i. Gerningsmanden fik igen fat
i pistolen, men han kunne ikke få den til at virke. Efter få sekunder gav han op og flygtede
omkring hjørnet, væk fra Pelargonievej i retning mod Søndermarken.
Imens løb Lars Hedegaard op i sin lejlighed og ringede 112. Alarmcentralen modtog
opkaldet klokken 11.21, og den første patruljevogn ankom ni minutter senere.
På det tidspunkt var manden i den røde postjakke over alle bjerge.
***

Jakob Scharf havde tilbragt formiddagen i Folketinget for at give en fortrolig orientering til
nogle af tingets medlemmer. Han blev først opmærksom på attentatet på Pelargonievej, da
han efter mødet tændte sin mobiltelefon og så en masse ubesvarede opkald.
»De første meldinger gik på, at der havde været håndgemæng derude, og at der var en, som
havde forsøgt at skyde Lars Hedegaard. Men det var stadig uklart, hvad der præcist var
foregået,« husker han.
Rundt omkring på danske nyhedsredaktioner blev der sladret om, at der måske slet ikke
havde været et skyderi. At Lars Hedegaard nok selv havde fundet på det hele for at få
opmærksomhed. For de politifolk, som rent faktisk var på gerningsstedet, var der dog ikke
den mindste tvivl om, at Lars Hedegaard havde været udsat for et attentat, fortæller Jakob
Scharf.
»Det var tydeligt med det samme, at det ikke var iscenesat. Man kunne konstatere et
projektil på stedet, og det var tydeligt, at Lars Hedegaard var blevet meget forskrækket.«
Projektilet havde boret sig ind i en dørkarm over en parkeret barnevogn, og
patronhylsteret fra 7,65 millimeter-pistolen lå på gulvet i opgangen.
Mange undrede sig over, hvordan gerningsmanden havde kunnet ramme ved siden af med
pistolen, når han havde stået lige foran Lars Hedegaard.
»Man skulle mene, at det er relativt enkelt at ramme på så kort afstand. Men det er igen
det med, at så hårdkogte og professionelle er de her gerningsmænd altså ikke
nødvendigvis. Han ramte forbi med det første skud, og selvom Lars Hedegaard var en
ældre herre, så satte han sig så meget til modværge, at gerningsmanden derefter flygtede,«
siger Jakob Scharf.
De første betjente, der ankom til Pelargonievej, mødte en mand, der havde fået ødelagt
sine fortænder i slagsmålet med gerningsmanden, og som fremstod dybt rystet. Den
normalt så barske samfundsdebattør havde tårer i øjnene, talte usammenhængende og
virkede konfus. Da Lars Hedegaard havde sundet sig, kørte politiet ham til undersøgelse på
Retsmedicinsk Institut. Da Lars Hedegaard blev ført ud af bygningen på Pelargonievej i en
særlig sporsikringsdragt, måtte han samtidig vinke farvel til den lejlighed, hvor han havde
boet i 18 år.
Han blev flyttet til en hemmelig adresse og er aldrig vendt tilbage til sit hjem.

Som da Øksemanden tre år tidligere forsøgte at dræbe Kurt Westergaard, vakte attentatet
mod Lars Hedegaard betydelig opsigt i offentligheden. I dagene efter angrebet meldte en
række vidner sig og fortalte politiet om et postbud, der havde lusket rundt i kvarteret ved
Lars Hedegaards bolig i dagene før attentatet.
Lars Hedegaard havde også selv mistanke om, at gerningsmanden havde været forbi hans
bolig tidligere.
Aftenen før angrebet havde det ringet på dørklokken, mens han lå og sov, men da han
nåede hen til vinduet, var der ikke nogen at se foran bygningen.
Men Københavns Politi, som stod i spidsen for efterforskningen, fik ingen henvendelser,
som satte efterforskerne på sporet af manden i den røde postjakke. Fra første dag var det
dog et spor i efterforskningen, at gerningsmanden kunne høre til blandt Lars Hedegaards
modstandere i den offentlige debat, og PET’s rolle var derfor at undersøge, om
mordforsøget kunne være politisk motiveret.
»Der var ikke noget, der fra begyndelsen pegede entydigt på, at det var terror. Lars
Hedegaard var en kontroversiel person, men der er rigtig mange mennesker i Danmark,
som har kontroversielle holdninger. Vores vurdering var ikke, at han var et særlig
interessant mål for terrorister. Der kunne være alle mulige motiver, og derfor blev der
efterforsket meget, meget bredt,« siger Jakob Scharf.
»Man kunne forestille sig mange forskellige mennesker, som var utilfredse med Lars
Hedegaard og hans holdninger. Derfor efterforskede vi mulige forbindelser til det militantislamistiske miljø, men også til det venstreekstremistiske miljø.«
I den første tid efter attentatet havde PET mistanken rettet mod en navngiven svensk
statsborger, som var tilknyttet det venstreekstremistiske, antifascistiske miljø i Sverige og
Danmark. PET vidste, at den pågældende tidligere havde været indblandet i en voldelig
demonstration mod den islamkritiske hollandske politiker Geert Wilders under et
arrangement i Sverige. Han passede desuden perfekt på signalementet af gerningsmanden.
Det viste sig dog, at det ikke kunne være ham, der havde skudt mod Lars Hedegaard.
Efter mere end en måned var efterforskerne reelt stadig på bar bund. Politiet opfordrede
derfor befolkningen til at komme med oplysninger, og 20. marts 2013 ringede en genbo,

som boede i ejendommen over for Lars Hedegaards. Genboen på Pelargonievej havde et
tip, som senere skulle vise sig at få afgørende betydning.
Tre dage efter attentatet havde politiet finkæmmet området omkring Lars Hedegaards
bolig, og efterforskerne havde blandt andet registreret bilerne parkeret på vejen, da
samfundsdebattøren blev forsøgt skudt. Et af køretøjerne var en mørkeblå VW Transporter
ejet af en person med et dansk navn. Den havde politifolkene ikke tillagt større betydning.
Lars Hedegaards genbo var imidlertid mere årvågen og gjorde nu politiet opmærksom på,
at den udtjente blå Transporter havde holdt parkeret på vejen i usædvanlig lang tid, var
dækket af sne og ikke havde kørt en meter i ugevis.
Først seks uger efter attentatet fandt politiet derfor ud af, at de meget før skulle have
interesseret sig for den mørkeblå varevogn med registreringsnummer AW 89 223. Det
viste sig, at den slet ikke tilhørte den person, som stod registreret som ejer. Tre dage før
attentatet mod Lars Hedegaard var varevognen blevet solgt, men køberen havde ikke
foretaget ejerskifte.
Manden, som havde købt den blå varevogn, havde fået kontakt til sælgeren via en annonce
i Den Blå Avis. Han var kommet cyklende hjem til sælgers adresse på Rentemestervej i
Københavns Nordvestkvarter. På hovedet havde han en hue og en limegrøn cykelhjelm,
som han ikke engang tog af, da han prøvekørte bilen. Noget kunne tyde på, at han ikke ville
kunne genkendes.
Manden betalte 7.000 kroner for den blå VW Transporter fra 1994 og fortalte, at han skulle
bruge den i sit rengøringsfirma.
Sammen med sælger udfyldte han en slutseddel fra FDM. På standardkontrakten havde
han kaldt sig for »Mohammed Issa« og opgivet sin adresse som Murciagade 14, 1. th., 2300
København S. Men det navn, køberen havde skrevet på kontrakten, var falsk. Mohammed
Issa er navnet på en palæstinensisk terrorist, som i 1968 forsøgte at kapre et israelsk
passagerfly i Athen. Adressen viste sig også at være falsk. Murciagade findes, men
husnummeret eksisterer ikke.
På en øldåse, en drikkedunk og en rulle gaffertape i den blå varevogn fandt politiet både
fingeraftryk og dna-spor. Men sporene passede hverken på personer i danske eller

internationale kriminalregistre, og umiddelbart bragte de nye oplysninger ikke
efterforskningen meget videre.
Jakob Scharf fortæller, at det indirekte var sælgeren af den blå kassevogn, som bragte
efterforskerne på sporet af gerningsmanden alligevel.
»Sælgeren forklarede, at det havde været et lidt mærkeligt salg, og at det havde virket, som
om det kom bag på køberen, at han skulle skrive sit navn og adresse på en slutseddel,«
fortæller Jakob Scharf.
I PET sad en efterforsker, som begyndte at gruble over, hvorfor den ukendte køber af alle
gader i København havde valgt Murciagade som sin adresse. Murciagade må være en af
hovedstadens allermindste veje; nærmere en gyde, som ikke er mere end 40-50 meter lang
og ender blindt i en baggård.
»Medarbejderen sagde: ’Hvis du står i en situation, hvor det kommer fuldstændigt bag på
dig, at du skal opgive en adresse, og du derfor er nødt til hurtigt at komme på en falsk
adresse, hvordan fanden kommer du så op med den her specifikke adresse på en lille vej på
Amager, som ingen mennesker nogensinde har hørt om?’ Der er meget få mennesker, der
vil kende den vej, medmindre de har en eller anden form for tilknytning til den,« husker
Jakob Scharf.
Den tanke fik efterforskerne hos PET til at gennemtrawle bopælsregistrene for at finde ud
af, hvem der havde boet på Murciagade de seneste år. Navnet på én mand, der tidligere
havde været tilmeldt en adresse på den lille vej, sprang i øjnene på en efterforsker med god
hukommelse.
Navnet på en 26-årig dansk statsborger med palæstinensiske rødder.
Den pågældende havde ikke været involveret i kriminalitet, men han var kendt for at have
kontakt til det radikale islamiske miljø på Nørrebro. Derfor havde han i mange år været i
PET’s søgelys.
Allerede i forbindelse med Glostrupsagen i 2005 havde den 26-årige mand været i
søgelyset hos politiet, fordi han var venner med både Abdulkadir Cesur og Abdul Basit
Abu-Lifa, som efterfølgende blev dømt. I 2007 var hans navn igen dukket op under
Glasvejsagen, fordi han var gode venner med hovedpersonen Hammad Khürshid. Han var
også forbundet til en række andre personer fra Danmark, som senere blev forbundet til

terrororganisationen Islamisk Stat, blandt andet Shiraz Tariq og flere andre i miljøet
omkring Kaldet til Islam.
PET havde også uden held forsøgt at hverve den 26-årige som agent på grund af hans
kontakter i det ekstremistiske miljø. Men han havde aldrig selv været mistænkt for at
planlægge terror.
»Vi kendte ham, men han var ikke en, vi overvågede 24 timer i døgnet. Han var kendt som
en person i udkanten af de miljøer, vi interesserede os for, ikke nogen central figur,« siger
Jakob Scharf.
Da det viste sig, at den 26-årige havde haft adresse på Murciagade, forsøgte PET at få
kontakt til ham. Det var ikke så ligetil.
»Det viste sig, at han havde forladt Danmark samme dag som angrebet mod Lars
Hedegaard. Vi kunne også se, at han op til attentatet havde boet hjemme hos en ven lige
rundt om hjørnet fra Lars Hedegaards lejlighed på Frederiksberg. Og vi fandt ud af, at han
tidligere havde arbejdet for Post Danmark, hvor han kunne have fået den postjakke, der
blev brugt under angrebet. Da vi først begyndte at kigge på den pågældende, begyndte alle
brikkerne at falde på plads, og vi gik til Københavns Politi og sagde: ’Vi er ret sikre på, at
det er ham her, som er gerningsmanden’,« fortæller Jakob Scharf.
Det store gennembrud kom i slutningen af august 2013. Fra da af var den 26-årige
danskpalæstinenser reelt den eneste mistænkte i sagen. PET arbejdede med den teori, at
den 26-årige tilfældigvis havde opdaget, at Lars Hedegaard boede tæt på kammeratens
lejlighed – måske havde han set Lars Hedegaard på gaden – og at han derefter havde
besluttet at udføre et attentat mod forfatteren.
Politiet havde kendskab til flere adresser, som var knyttet til den 26-årige mand, men det
kunne ikke lade sig gøre at indsamle beviser mod ham, så længe han stadig var på fri fod.
»Problemet var, at han var udrejst fra Danmark. Vi kunne jo ikke rigtigt sende folk ind og
foretage ransagninger uden samtidig at afsløre over for den pågældende, at vi havde kig på
ham, og hvis han fandt ud af det, ville vi måske aldrig fange ham,« siger Jakob Scharf.
»Vi vidste godt, hvor han var – han var rejst til Libanon – og i perioder havde vi ham også
mere præcist lokaliseret.«

PET begyndte desuden at få efterretninger om, at den mistænkte var begyndt at rejse ind
og ud af Syrien for at deltage i oprørskampene. Den viden betød ikke, at politiet kunne få
ham anholdt. Med navnet på en mistænkt kunne politiet dog intensivere efterforskningen i
det skjulte.
7. november 2013 klokken 9 begyndte et retsmøde for såkaldt dobbeltlukkede døre ved
Retten på Frederiksberg. Den mistænkte fik, uden at han var vidende om det, beskikket en
forsvarer, og da retsmødet var slut, havde politiets advokater overbevist dommeren om, at
der var grundlag for at sigte ham for drabsforsøg mod Lars Hedegaard.
Godt to måneder senere blev der udstedt en international arrestordre på den 26-årige
danskpalæstinenser. Der var tale om en hemmelig efterlysning, et såkaldt rødt hjørne, som
ikke kan ses på eksempelvis Interpols hjemmeside, men som popper op, hvis den efterlyste
giver sig til kende ved for eksempel at vise sit pas i en lufthavn.
Politiet troede ikke på, at der var store chancer for at få anholdt den 26-årige mand i
Libanon og slet ikke i det borgerkrigshærgede Syrien. Men politiet vidste, at han
indimellem rejste gennem Tyrkiet, og satsede på, at han ville gå i fælden der. Den danske
fængslingskendelse blev derfor oversat til tyrkisk, sådan at det tyrkiske politi havde et
grundlag for at få ham fængslet, hvis han dukkede op i Tyrkiet.
Tyrkisk politi fik også tilsendt billeder af den 26-årige danskpalæstinenser.
Mens man ventede på, at den 26-årige gik i fælden, var dansk politi tvunget til at køre
dobbeltspil. Den mistænkte måtte ikke finde ud af, at politiet var på sporet af ham, så
selvom efterforskerne betragtede attentatsagen som opklaret, var politiet nødt til offentligt
at lade, som om efterforskningen var gået i hårknude.
Jakob Scharf fortæller, at han havde mest lyst til at fortælle offentligheden, at der var en
mistænkt i sagen, og at man sådan set betragtede sagen som opklaret. Det var ikke hans
beslutning, at det skulle holdes hemmeligt.
Både Københavns Politi og PET blev kritiseret for ikke at have fundet attentatmanden, og
Jakob Scharf fortæller, at han løbende havde samtaler med Københavns politidirektør,
Thorkild Fogde, om sagen. Men PET og Københavns Politi havde forskellige interesser.
»Københavns Politi ville ikke gå ud med en offentlig efterlysning af den mistænkte, og det
kunne jeg også godt forstå. Deres interesse var primært at få fat i den pågældende, og det

er klart, at hvis vi efterlyste ham offentligt, så ville han finde ud af, at vi ledte efter ham, og
så ville vi formentlig aldrig få ham at se i Danmark igen. Mit synspunkt var lidt, at det ville
jeg fint kunne leve med. Jeg havde sådan set ikke noget specielt ønske om, at han skulle
blive anholdt i udlandet, komme til Danmark for at afsone sin straf og derefter blive løsladt
fra fængslet i Danmark. For min skyld måtte han gerne blive væk fra Danmark i meget,
meget lang tid,« siger Jakob Scharf.
»Min bekymring var også, at tænk nu, hvis han pludselig stod i Danmark igen, eller hvis
han pludselig gennemførte et nyt angreb i Danmark. Så ville vi med sikkerhed ikke få ros
for, at vi ikke havde efterlyst ham offentligt. Så ville vi blive kritiseret for at have siddet på
hænderne.«
Jakob Scharf kunne desuden godt forstå, at Lars Hedegaard var frustreret.
Lars Hedegaard havde beklaget sig over, at PET efter attentatet havde fortalt ham, at der
ikke forelå nogen terrortrussel imod ham. Forfatteren mente ikke, at efterretningstjenesten
tog hans sikkerhedssituation alvorligt, og han var heller ikke tilfreds med, at PET havde
anvist ham en ny lejlighed, som måske nok var mere sikker end hans gamle hjem, men til
gengæld så dyr i husleje, at hans pensioner ikke slog til.
»Det er svære overvejelser, når en mand skal rykke til en ny adresse af sikkerhedshensyn.
PET kan hjælpe med at flytte til den nye adresse og sørge for, at der er sikkerhed på stedet.
Men det er ikke sådan, at PET også kan overtage alle forpligtelser lige pludselig. Staten
overtager heller ikke alle udgifter, man skal fortsat selv betale sin husleje,« siger Jakob
Scharf.
Han fortæller, at regeringen løbende blev orienteret om efterforskningen – også om, at det
var identificeret en mistænkt – men at PET bevidst undlod at fortælle Lars Hedegaard
noget.
»Risikoen for, at oplysningerne kom ud i offentligheden, var ganske enkelt for store.
Derfor havde vi i lang tid en viden, som vi ikke kunne dele med Lars Hedegaard,« fortæller
Jakob Scharf.
I offentligheden blev der stadig spekuleret i, om der overhovedet havde været et attentat.
Og hvis der havde, hvad var så motivet? Var det en islamist, som stod bag?

Jakob Scharf ville gerne have stoppet alle spekulationerne ved at udpege en gerningsmand.
Også fordi det spillede en rolle i forhold til den offentlige diskussion om beskyttelsen af
Lars Hedegaard fremover. Den debat ramlede nemlig ned midt i en intern diskussion i
PET, som for alvor var begyndt, efter at Øksemanden trængte ind i Kurt Westergaards hus.
Attentatet mod Lars Hedegaard var – for så vidt at man åbent kunne diskutere den
formodede gerningsmands mulige motiver – endnu et eksempel på, at debatten om islam,
Muhammed-tegninger og ytringsfrihed havde medført en øget trussel mod debattører, som
af islamister blev betragtet som fjender af islam. Det var Jakob Scharfs opfattelse, at PET
var nødt til at prioritere livvagternes ressourcer anderledes i lyset af dette nye
trusselsbillede. Han forsøgte at ændre på livvagternes arbejdsopgaver, men det var
livvagterne ikke ubetinget tilfredse med.
Jakob Scharf siger, at beskyttelsen af Lars Hedegaard i tiden efter attentatet var en stor
opgave for PET, fordi det krævede mandskab at beskytte Hedegaard og flytte ham rundt
mellem hemmelige adresser. Af den grund ville han gerne have fortalt offentligheden, at
der i politiets øjne ikke længere var en pistolmand på fri fod i Danmark.
»Det var svært at tage diskussionen om, hvad der var en passende beskyttelse for Lars
Hedegaard, når det for offentligheden stadig var uklart, hvem der stod bag angrebet.
Derfor ville vi i PET gerne have udpeget gerningsmanden, så vi kunne forklare, hvem han
var, og hvorfor det var sket. Men vi havde også en forståelse for de efterforskningsmæssige
hensyn hos Københavns Politi,« siger Jakob Scharf.
De hensyn var blandt andet, at hvis politiet offentliggjorde navnet på den mistænkte, ville
der også dukke billeder af ham op i medierne, og så ville politiet ikke senere kunne lave en
billedkonfrontation med de vidner, som havde set gerningsmanden flygte fra
Pelargonievej. Beslutningen blev derfor, at politiet fortsat skulle holde kortene tæt til
kroppen, indtil den 26-årige danskpalæstinenser forhåbentlig blev anholdt.
Da årsdagen for attentatet mod Lars Hedegaard nærmede sig, begyndte flere medier at
skrive artikler om, at politiet stadig ikke havde opklaret sagen.
»Et år efter drabsforsøget på debattør Lars Hedegaard har politiet ingen i kikkerten,«
skrev Kristeligt Dagblad, mens Berlingske fortalte, at »efterforskningen af et af de mest
omtalte drabsforsøg i nyere tid er strandet.«

Politiet havde kendt den formodede gerningsmands identitet i månedsvis, men
Københavns Politis efterforskningsleder, Jens Møller, holdt facaden trods journalisternes
kritiske vinkel.
»Status er uændret. Vi er ikke lige ved at have opklaret noget som helst. Vi behandler
stadig sagen, men det er detaljer, vi kigger på. Hvis det skal føre til noget, har vi brug for
henvendelser fra personer, som måtte ligge inde med en konkret viden om sagen,« lød det
fra Jens Møller.
Fire måneder senere skete der endelig noget, der førte til noget.
***
Gennem efterforskningen havde politiet fundet ud af, at den mistænkte 26-årige
danskpalæstinenser snart ville ankomme til Tyrkiet med et bestemt fly for at mødes med
sine forældre fra Danmark i lufthavnen.
Københavns Politi alarmerede de tyrkiske myndigheder.
Fredag 25. april 2014 landede den mistænkte i Atatürk-lufthavnen lidt uden for Istanbul.
Han identificerede sig som Ahmad Ali, men politifolkene i lufthavnen lod sig ikke narre af
hans forfalskede pas. De genkendte ham som den mand, dansk politi havde bedt dem om
at anholde for mordforsøget på Lars Hedegaard.
Da nyheden om anholdelsen nåede Danmark, satte Københavns Politi det store beredskab
i gang. De tyrkiske myndigheder skulle forsynes med de seneste oplysninger til brug ved et
retsmøde i Istanbul dagen efter. Samtidig rykkede politiet fredag aften ved 20-tiden ud for
at ransage ni adresser i København og to i udlandet sammen med det lokale politi.
Operationen blev styret fra det særlige kontrolrum på Politigården i København og fulgte
en plan, som havde været forberedt længe. Politiet havde i månedsvis kendt den 26-årige
danskpalæstinensers venner, familie og tidligere adresser, men havde ikke kunnet foretage
sig noget uden at afsløre mistanken mod ham. Nu rykkede et stort antal efterforskere og
masser af betjente og teknikere i specialkøretøjer ud for at sikre spor efter den mistænkte
og afhøre hans omgangskreds.

Da den 26-årige mand dagen efter blev fremstillet i retten i Istanbul, nægtede han, at han
havde forsøgt at dræbe Lars Hedegaard, eller at han nogensinde havde været i Danmark.
Han blev alligevel varetægtsfængslet i 30 dage med henblik på udlevering til Danmark.
Det var en lettelse for Lars Hedegaard, da politiet tidligt søndag morgen ringede til ham for
at fortælle, at en 26-årig mand var blevet anholdt i Tyrkiet, mistænkt for drabsforsøget.
Siden den formiddag 14 måneder tidligere, hvor manden i den røde postjakke havde
forsøgt at skyde ham, havde Lars Hedegaard levet i skjul. Nu behøvede den 71-årige
debattør og journalist ikke længere at kigge sig over skulderen efter den 26-årige.
Lettelsen til trods var Lars Hedegaard ikke optimistisk for fremtiden. Han følte sig
overbevist om, at andre militante islamister ville forsøge at komme ham til livs – »det er jo
en hellig pligt at slå mig ihjel« – og han tvivlede på, at den anholdte i Tyrkiet nogensinde
ville blive udleveret til retsforfølgelse i Danmark.
Det sidste fik Lars Hedegaard i hvert fald ret i.
Udleveringssager er ofte administrativt bøvlede. Det er normalt, at de trækker ud, men i
løbet af sensommeren 2014 begyndte danske myndigheder alligevel at blive urolige over
forløbet omkring den mistænkte i Hedegaard-sagen. I slutningen af august blev det danske
generalkonsulat i Istanbul kontaktet af den mistænktes familie. De fortalte, at de for anden
uge i træk havde fået afslag på en telefonsamtale med den 26-årige i fængslet.
Henvendelsen fik det danske konsulat til at søge om tilladelse til at besøge ham i fængslet,
men den anmodning afviste den tyrkiske anklagemyndighed.
Den næste måneds tid forsøgte generalkonsulatet og den nordiske forbindelsesofficer i
Ankara gentagne gange at finde ud af, hvad der var sket med den 26-årige. Det samme
gjorde Justitsministeriet, PET og den mistænktes danske forsvarsadvokat, som heller ikke
kunne få kontakt til sin klient. Men ingen kunne få et klart svar. Det ene øjeblik forlød det
fra de tyrkiske myndigheder, at den 26-årige var blevet overdraget til
efterretningstjenesten med henblik på udlevering. Det næste øjeblik at han bare var blevet
flyttet til et andet fængsel.
Først 2. oktober 2014 fik den nordiske forbindelsesofficer under et møde med en
repræsentant fra det tyrkiske justitsministerium et svar, der var lige så klart, som det var
forbløffende: Den mistænkte var blevet løsladt. Fire dage senere fik Københavns Politi

oplysningen bekræftet under en afhøring med et af den 26-åriges familiemedlemmer, som
fortalte, at den mistænkte nogle uger forinden havde ringet hjem og fortalt, at han var
blevet sat på fri fod.
Så brød den diplomatiske krise ud mellem København og Ankara.
Både den danske regering og opposition fordømte Tyrkiets løsladelse af en person, som var
mistænkt for drabsforsøg i Danmark. Den tyrkiske ambassadør i Danmark blev ad flere
omgange bedt om at stå skoleret i Udenrigsministeriet. Udenrigsminister Martin
Lidegaard forsøgte at få sine EU-kollegaer med på en kritik af Tyrkiet. Og i midten af
oktober 2014 rejste en dansk delegation af ledende medarbejdere fra Justitsministeriet,
PET og Københavns Politi til Ankara, hvor de var inviteret til møde i det tyrkiske
udenrigsministerium. Den danske delegation håbede på at få en forklaring på, hvorfor
tyrkerne havde løsladt den mistænkte.
Det fik de ikke, og i skrivende stund er det stadig ikke opklaret – i hvert fald ikke over for
offentligheden – hvorfor den mistænkte blev sat på fri fod.
Både danske og internationale medier har siden skrevet, at danskpalæstinenseren havde
været en del af en fangeudveksling mellem tyrkiske myndigheder og terrororganisationen
Islamisk Stat i Syrien, og at han siden har levet og arbejdet i terrorgruppens såkaldte
kalifat. Jakob Scharf ved ikke, om det passer, men han siger, at der ikke var noget i
efterforskningen, som antydede, at den mistænkte var styret af Islamisk Stat, da han
angreb Lars Hedegaard.
»Men hvis han efterfølgende har tilsluttet sig Islamisk Stat, er det en sandsynlig analyse, at
han med attentatet mod Lars Hedegaard forsøgte at gøre sine hoser grønne, så han kunne
fremvise et resultat, når han mødte op hos Islamisk Stat,« siger Jakob Scharf.
Både tyrkiske embedsmænd og den mistænktes tyrkiske forsvarsadvokat har omvendt
hævdet, at der ikke var noget mystisk ved forløbet omkring løsladelsen:
Danskpalæstinenseren blev løsladt af en lokal domstol, fordi beviserne i sagen haltede, og
fordi der var fejl i de dokumenter, som dansk politi havde sendt til Tyrkiet.
Jakob Scharf havde forladt PET, da den mistænkte i Hedegaard-sagen blev anholdt i
Tyrkiet. Han har derfor af gode grunde ikke noget særligt kendskab til, hvorfor
danskpalæstinenseren blev løsladt. Jakob Scharf har dog gennem årtier i

Justitsministeriet, Rigspolitiet og senest PET været involveret i utallige udleveringssager,
og han tror ikke en døjt på den tyrkiske forklaring om, at løsladelsen skulle skyldes
formelle fejl i dokumenter fra dansk politi.
»Når man har en sag på det plan, så sker det ikke, at en mand, der er anklaget for så
alvorlig en forbrydelse, pludselig bliver sat på fri fod, fordi der mangler et ’bilag 5 A’, eller
hvad ved jeg. Det sker simpelthen ikke,« siger han.
***
I mange år var forholdet mellem den danske og den tyrkiske efterretningstjeneste på
frysepunktet, fordi tyrkerne ikke mente, at dansk politi gjorde nok for at slå ned på
herboende kurdiske støtter af den kurdiske løsrivelsesbevægelse PKK, som Tyrkiet
betragter som en terrorgruppe. Siden rejste den danske anklagemyndighed tiltale i sagen
mod kurdiske ROJ TV og mod en række personer, som var mistænkt for at støtte PKK
økonomisk i en sag, som blev afgjort i landsretten i juni 2016. To personer blev fundet
skyldige i terrorfinansiering, mens otte blev frifundet.
Der har tidligere været spekulationer om, at Danmark kun rejste straffesagerne mod PKKstøtter, fordi forhenværende statsminister Anders Fogh Rasmussen var ved at blive kørt i
stilling til at blive generalsekretær for Nato og i den forbindelse havde brug for Tyrkiets
opbakning.
Ifølge Jakob Scharf har de spekulationer intet på sig.
»Det foregår ikke sådan, at PET får en bestilling fra regeringen om, at ’nu må I lige rejse
nogle straffesager, vi har en statsminister, som gerne vil til NATO’. Sådan fungerer det
ikke. Det har jeg aldrig været stillet over for,« siger han.
Jakob Scharf erkender dog, at retssagerne var fundamentet for et forbedret samarbejde
med den tyrkiske efterretningstjeneste.
»Tyrkerne havde i lang tid været på nakken af os – ikke PET, men Danmark som sådan –
fordi de ikke mente, at vi gjorde nok over for PKK. Vi sagde til dem, at hvis vi skulle
foretage os noget, så krævede det, at de fortalte os, hvad de vidste, og så skulle vi nok følge
op på det. Da tyrkerne så begyndte at se, at vi rent faktisk tog PKK alvorligt og skred ind,
når der var grundlag for at rejse straffesager, så lagde det grobund for et rigtigt fornuftigt
samarbejde.«

I det lys undrer Jakob Scharf sig over, at ledelsen i PET ikke skulle være i stand til at få en
forklaring på løsladelsen af den mistænkte i Hedegaard-sagen fra den tyrkiske
efterretningstjeneste. Om ikke andet en fortrolig forklaring.
»Jeg havde selv et godt forhold til chefen for den tyrkiske tjeneste,« siger Jakob Scharf.
»Hvis løsladelsen var sket, mens jeg stadig var i PET, ville jeg have kunnet ringe til ham,
eller være taget ned for at besøge ham og sige til ham: ’Du bliver simpelthen nødt til at
forklare mig, hvad fanden der er op og ned i det her. Jeg har en regering, der er ved at gå
ud af sit gode skind, så du må fortælle mig det, og så er der ikke andre end regeringen, der
får det at vide.’ Det kan godt være, at man kun ville kunne få en forklaring, som man ikke
kunne give videre til offentligheden. Men så ville man i det mindste vide, hvordan sagen
hænger sammen. Jeg ved ikke, om det er sket i den her sag.«
Jakob Scharfs tanker om det mystiske løsladelsesforløb i Hedegaard-sagen er dog
mestendels spekulationer. På det tidspunkt, hvor den formodede gerningsmand – som
ifølge sin forsvarsadvokat fortsat nægter sig skyldig – blev løsladt, var Jakob Scharf ikke
længere ansat i PET. En gammel historie om et politikerbesøg på Christiania havde da
tvunget ham til at forlade tjenesten.

Kapitel 15: Pia Kjærsgaard
»Jeg har også arbejdet som ministersekretær for flere ministre, og jeg må
bare sige, at hvis ministre skal straffes for nogle gange at få udskudt et
møde eller et samråd med en begrundelse, der ikke er den helt rigtige
begrundelse, så ville der godt nok ikke være mange på fri fod i området
omkring Slotsholmen«
Kameraer og mikrofoner blev straks rettet mod kvinden, som kom gående ind på
Christiania iført store, mørke solbriller og en rød vindjakke.
»Hej, jeg hedder Pia Kjærsgaard,« sagde den kendte folketingspolitiker fra Dansk
Folkeparti og gav hånd til folk omkring sig. Ved siden af hende stod en af hendes PETlivvagter, men det afslørede sig kun på den diskrete øresnegl og det spejdende blik. Han
var klædt i afslappet hverdagstøj og Converse-sko, der passede ind i billedet på Christiania.
For første gang i sit liv lagde Pia Kjærsgaard vejen forbi Christiania.

Hun var taget på studietur sammen med en række politikere fra Folketingets retsudvalg på
opfordring fra christianitter, der var trætte af den øgede kriminalitet og utryghed, som
fulgte med det åbenlyse hashsalg i fristaden. I den berømte Pusher Street var hashboderne
dog lukket i dagens anledning, og pusherne var usynlige. For med folketingspolitikerne
fulgte også et hav af journalister og endnu flere politifolk, som ventede i salatfade ude
foran Christiania for at være klar til at rykke ind, hvis nogen skulle finde på at forulempe
politikerne.
Pia Kjærsgaard havde godt luret, at politikerne ikke fik lov til at se det normale Christiania,
så rundvisningen fik hende ikke til at ændre holdning til, at politiet skulle slå hårdt ned på
hashpusherne.
»Mit indtryk er, at der er nogle derude, der bare vil leve alternativt og i fred. Men det bliver
jo totalt ødelagt af banderne,« udtalte Pia Kjærsgaard til Ekstra Bladet, idet hun dog
erkendte, at hun også havde set positive ting på Christiania.
»Der var da meget hyggeligt på sådan en solskinsdag. Det er jo et smukt, smukt område.«
Venstres Karsten Lauritzen, også en skarp kritiker af forholdene på Christiania, måtte give
BT’s udsendte ret i, at politikerne ikke havde oplevet noget ubehageligt under besøget.
»Nej, men jeg tror ikke, at der er nogen, der er dumme nok til at angribe en delegation af
politikere,« sagde han.
Hverken Karsten Lauritzen eller Pia Kjærsgaard var klar over, at PET gennem længere tid
havde frygtet, at nogen faktisk kunne finde på at angribe Retsudvalgets medlemmer, mens
de gik rundt på Christiania. Ikke mindst fordi Pia Kjærsgaard var en del af delegationen.
Hun var ikke den mest populære politiker i fristaden.
Retsudvalgets udflugt fandt sted 7. juni 2012, men egentlig skulle udvalget have besøgt
Christiania allerede 29. februar. Det besøg var blevet aflyst. Kort før det aflyste besøg
havde PET fundet ud af, at Pia Kjærsgaard havde planer om at deltage. Hun var ikke selv
medlem af Retsudvalget, men hun ville lade sig indskrive som suppleant for at tage med til
Christiania, og det ændrede billedet. PET fik efterretninger om, at det ville være risikabelt
for Retsudvalgets medlemmer, hvis Pia Kjærsgaard deltog i udflugten.
Deri lå flere dilemmaer: For det første kendte PET kun til Pia Kjærsgaards plan om at lade
sig indskrive som suppleant, fordi tjenesten beskyttede hende med livvagter og derfor

kendte hendes program. PET betragtede det som en fortrolig oplysning, som man derfor
ikke bare kunne videregive til Retsudvalget. For det andet var trusselsvurderingen om, at
Pia Kjærsgaards tilstedeværelse ville udgøre en risiko, baseret på hemmelige
efterretninger, som heller ikke kunne deles med Retsudvalgets medlemmer.
Jakob Scharf kontaktede Justitsministeriet og fortalte om truslen, og i Justitsministeriet
var embedsfolkene og ministeren enige med PET i, at man skulle forsøge at få
Retsudvalgets udflugt udsat.
Justitsminister Morten Bødskov kontaktede derfor Retsudvalgets vikarierende formand,
SF’eren Anne Baastrup, og gav hende en fortrolig orientering om, at PET mente, at det var
for risikabelt at lade Retsudvalget tage til Christiania 29. februar 2012. Anne Bastrup fik
dog ikke at vide, at den vurdering byggede på Pia Kjærsgaards planer om at lade sig
indskrive i udvalget på dagen.
Anne Baastrup var enig med justitsministeren: Det mest fornuftige var at lytte til PET’s
vurdering og udsætte studieturen. Men hun efterspurgte en undskyldning, hun kunne give
til medlemmerne af Retsudvalget. Spørgsmålet blev drøftet på et møde i Justitsministeriet,
hvor Morten Bødskov, Anne Baastrup, departementschef Anne Kristine Axelsson og
afdelingschef Jens-Christian Bülow deltog. Det var en del af dagsprogrammet for udflugten
til Christiania, at politikerne først skulle have et frokostmøde med politidirektøren i
København, Johan Reimann. På mødet i Justitsministeriet blev det aftalt, at man kunne
bruge politidirektøren som undskyldning for at udsætte den planlagte studietur til
Christiania.
En uges tid før den planlagte studietur fik Retsudvalgets medlemmer derfor en mail om, at
studieturen var udsat, fordi »Johan Reimann ikke kan deltage i udvalgets studietur til
Christiania«. I mailen fik de desuden at vide, at justitsminister Morten Bødskov kun lige
netop denne dag ville have mulighed for at give Retsudvalget en teknisk gennemgang af
Wendler-Pedersen-udvalgets betænkning om efterretningstjenesterne.
Ingen af begrundelserne var sande. Men med den opdigtede undskyldning var det lykkedes
for Justitsministeriet at få udsat Retsudvalgets besøg til Christiania.
Efterfølgende fandt Retsudvalget selv en ny dato, hvor studieturen kunne gennemføres.
Med fire måneders forsinkelse endte udvalgets medlemmer således med alligevel at besøge

Christiania. Og Pia Kjærsgaard var med. Hun spadserede rundt iført mørke solbriller og
rød vindjakke, uden at nogen forsøgte at chikanere hende.
Der kunne sagen så være endt, men det gjorde den ikke.
Halvandet år senere måtte Jakob Scharf og flere andre ledere forlade PET på grund af
sagen. Et par topembedsmænd i Justitsministeriet blev sendt hjem fra arbejde i vanære,
justitsministeren blev væltet, og danskerne blev introduceret til begrebet »nødløgn».
Når det endte sådan, skyldtes det primært, at Ekstra Bladet mange måneder efter
udflugten til Christiania indledte en kritisk artikelserie om Jakob Scharf og ad omveje kom
på sporet af den gamle historie om den aflyste politikerudflugt til Christiania.
***
Velkommen på forsiden! De fleste kender Ekstra Bladets slogan. De færreste håber, at det
går i opfyldelse for dem selv. For Jakob Scharf skete det, netop som PET havde sporet sig
ind på en hovedmistænkt i mysteriet om attentatet mod Lars Hedegaard. På spisesedler
foran kiosker i hele landet kunne man 5. september 2013 se Jakob Scharfs ansigt ved siden
af en overskrift om, at han som chef for den hemmelige tjeneste havde skjult en skandale.
»ANTITERROR-PENGE BRUGT PÅ LUKSUSRESTAURANT«.
Historien handlede om, at 10 ledere i PET mere end et år forinden havde spist middag på
den fashionable Restaurant Umami i København. Det var foregået om aftenen 26. juni
2012, et par uger efter Retsudvalgets besøg på Christiania. Formålet var dog ikke at fejre
den vellykkede afvikling af politikerudflugten, men at tage afsked med chefen for Center
for Terroranalyse, som havde fået nyt job.
Nu havde Ekstra Bladet fået aktindsigt i regningen for middagen og kunne fortælle,
hvordan Jakob Scharf og de andre PET-chefer havde indledt aftenen med restaurantens
signaturcocktail – en Ginger Passion – før de var gået til bords for at »mæske sig« i en
treretters menu med fransk-japanske specialiteter bestående af tun-sashimi, kalvekød og
creme brulé. Det hele skyllet ned med hvidvin, rødvin og japanske øl.
Regningen var løbet op i 9.790 kroner for de 10 deltagere, svarende til 979 kroner per
hoved. Det var godt 200 kroner over statens almindelige grænse for, hvad offentlige
ansatte måtte spise for.

Desuden kunne Ekstra Bladet afsløre, at PET tilbage i 2009 i forbindelse med en
afskedsmiddag for en anden afgående chef havde betalt med penge fra kontoen med
»særlige midler«; en hemmelig konto i PET. Det vidste Ekstra Bladet, fordi bilagene var
blevet destrueret, og avisen derfor ikke kunne få aktindsigt i dem.
Siden udnævnelsen i 2007 havde Jakob Scharf været mere i medierne end alle sine
forgængere tilsammen, og for det meste for det positive. Ja, der havde været sagen om
Henrik Sass Larsens sikkerhedsundersøgelse og debatten om Morten Storm, men ellers
havde Jakob Scharf især ramt forsiderne, når han fortalte, at PET endnu en gang havde
bremset en terrorhandling.
Denne gang var det anderledes.
Historien om det dyre restaurationsbesøg var kun første artikel i en månedlang artikelserie
i Ekstra Bladet om forholdene i »Den Syge Tjeneste«. Allerede næste dag rettede avisen
nye anklager mod PET.
»PET GAV DEN GAS MED PINDEMADDER OG HVIDVIN«, fortalte Ekstra Bladet med
henvisning til, at en afskedsreception for operativ chef Frank Jensen havde kostet næsten
30.000 kroner.
Og derfra blev det kun værre gennem efteråret 2013.
Mens balladen om PET voksede, kunne Jakob Scharf kun blande sig meget lidt i den
offentlige debat. Han var nødt til at tie stille af hensyn til rigets sikkerhed og sine chefer i
Justitsministeriet. Men hvordan ser han – tre år og et karriereskift senere – på de mange
anklager, som dengang blev rejst imod ham?
Om Ekstra Bladets første bølge af beskyldninger om frås og overforbrug siger Jakob
Scharf, at han stort set intet fortryder. Kun ét kritikpunkt giver han Ekstra Bladet ret i: Det
var forkert, at PET i 2009 brugte kontoen med særlige midler til at betale for et
afskedsarrangement for en afgående chef. Kontoen er øremærket til sensitive aktiviteter i
PET. Regninger af den slags, som journalister ikke efterfølgende skal kunne få aktindsigt i,
f.eks. udbetalinger til hemmelige kilder. Kontoens posteringer og bilag er derfor underlagt
en særlig revision, som kun en betroet medarbejder fra Rigsrevisionen og en afdelingschef
fra Justitsministeriet gennemgår. Til gengæld er der tale om en mere indgående revision,
hvor alle bilag bliver vendt. Derefter bliver papirerne destrueret.

»Ideen med den revisionspraksis er, at der er udgifter i PET, hvor der gælder særlige
fortrolighedshensyn. Og det kan altså også handle om middagsarrangementer, hvis der
deltager udenlandske samarbejdspartnere, hvis identitet ikke skal afsløres over for
offentligheden,« fortæller Jakob Scharf.
Han siger, at han – fordi bilagene blev destrueret, og fordi han ikke selv sad med fingrene i
konteringsspørgsmål – ikke ved, hvorfor middagen i 2009 blev betalt med penge fra
kontoen med særlige midler.
»Men ved det konkrete arrangement i 2009 var der ikke udenlandske samarbejdspartnere
med. Derfor skulle det ikke have været bogført under de særlige regnskabsregler. Nu var
det ikke sådan, at jeg som chef selv var inde over alle de regnskabstekniske ting i PET, så
jeg var slet ikke klar over, hvor pengene blev taget fra. Men det var forkert, at udgiften blev
bogført under særlige midler, og den praksis var allerede blevet ændret i maj 2012 – før
Ekstra Bladet begyndte at interessere sig for det,« siger han.
På baggrund af Ekstra Bladets historier holdt statsrevisorerne et møde, som endte med, at
de konkluderede, at Rigsrevisionens kontrol med PET’s brug af offentlige midler var
tilfredsstillende.
Selvom Jakob Scharf erkender, at den tidligere praksis var forkert med at betale en
afskedsmiddag for en chef med særlige midler, så køber han ikke Ekstra Bladets vinkling af
sagen: at pengene, der gik til afskedsmiddagen, var øremærket til terrorbekæmpelse.
»Det er jo forkert at fremstille det på den måde, at vi har brugt penge, der var sat af til at
fange terrorister, til at spise middag for. Det kan du jo sige med alle pengene i PET: Når
man køber viskelæder, så er det altså også penge, der går fra bekæmpelsen af terror,«
mener han.
Jakob Scharf fortryder til gengæld ikke, at han i 2012 godkendte middagen til 979 kroner
per hoved på Restaurant Umami. Han var godt klar over, at beløbet var et par hundrede
kroner over statens takster for offentligt ansatte. Men havde det været i dag, ville han have
bestilt den samme menu og de samme drinks.
»Ja, der er beløbsgrænser for, hvor meget du må spise for som offentligt ansat, men det er
også sådan, at man som chef har ret til at beslutte, at man i særlige situationer vil fravige
de takster. Jeg vil til enhver tid forbeholde mig retten til som chef at beslutte at fravige

beløbsgrænsen, hvis der er en god begrundelse og udgifterne i øvrigt holdes på et rimeligt
niveau. Begge dele var opfyldt i det konkrete tilfælde, hvor vi tog afsked med en chef, der
havde indgået i direktionen i en årrække,« siger han.
Men Ekstra Bladet havde mere i posen.
De næste historier i avisens kampagne om »Den Syge Tjeneste« fokuserede på Jakob
Scharfs forbrug på fly og hoteller under tjenesterejser. På baggrund af aktindsigt kunne
Ekstra Bladet udpege Jakob Scharfs 10 dyreste flyrejser mellem 2007 og 2013. De kostede i
gennemsnit 32.000 kroner stykket, og den dyreste billet løb op i hele 52.263 kroner. PET
ville ikke oplyse formål eller destination for flyrejserne. Men når Jakob Scharf nåede frem
til destinationer rundt omkring i verden, boede han på luksushoteller, hvor han – ifølge
Ekstra Bladet – levede i sus og dus og »igen og igen brød reglerne på skatteydernes
bekostning«.
»PET-CHEF I HOTEL-FRÅS« lød overskriften på Ekstra Bladets forside 11. september
2013.
I Prag, Paris og Lausanne havde Jakob Scharf boet på femstjernede hoteller til mere end
2.000 kroner i døgnet. Og under et todages ophold i Berlin i oktober 2010 havde han heller
ikke holdt sig til statens vejledende takster.
»I stedet har han boet på et af Europas dyreste og mest ekstravagante hoteller, Hotel de
Rome, der normalt er forbeholdt kongelige og rigmænd. Her har han væltet sig i luksus til
2.530 kroner pr. nat, fået en spabehandling til 450 kroner og bestilt morgenmad med
roomservice. Alt sammen betalt af statskassen,« fortalte Ekstra Bladet.
På det rejsebilag, som Ekstra Bladet havde fået aktindsigt i, kunne man se – gnidret, men
dog læseligt – at Jakob Scharf faktisk havde skrevet på rejseafregningen, at såvel
spabehandling som morgenmad på sengen var private udgifter, som han selv skulle
afholde. Den detalje fremgik dog ikke af Ekstra Bladets artikler – kun at en
kommunikationsrådgiver i PET udtalte, at det var en fejl, at PET havde betalt for chefens
morgenmad og spabehandling.
Til gengæld var det hævet over diskussion, at det var statskassen, som havde betalt 2.530
kroner i døgnet for Jakob Scharfs overnatning på hotellet i Berlin. Det var omtrent tre
gange mere end de vejledende takster for offentligt ansatte.

I dag vil Jakob Scharf ikke forsøge at løbe fra, at han overnattede på det dyre hotel i Berlin
– og på flere andre femstjernede hoteller i Europa – og han mener heller ikke, at det er
angribeligt.
Som PET-chef deltog han jævnligt i møder med andre landes efterretningschefer for at
koordinere indsatsen mod terror. Da han i oktober 2010 overnattede på det dyre hotel i
Berlin, var årsagen eksempelvis, at han deltog i et møde i Bern-klubben, som består af
efterretningscheferne for alle EU-lande og Norge og Schweiz. Det var de tyske værter, som
havde valgt Hotel De Rome.
»I PET rejser man som hovedregel efter statens almindelige takster. Men det sker ofte, at
man som chef rejser til møder, hvor man ikke selv bestemmer, hvor man bor. Sådan var
det både i Berlin og i en række andre tilfælde. Jeg havde ingen særlig interesse i at bo på
Hotel de Rome i Berlin, og jeg havde ingen indflydelse på det. Det var værterne, som havde
arrangeret, at selve mødet foregik på det hotel, og at vi også skulle bo der,« siger han.
Jakob Scharf mener, at kritikken af PETchefens indkvartering på de anviste hoteller er
udtryk for en manglende forståelse af, hvordan det foregår, og hvad der er på spil, når
lederne for Europas efterretningstjenester inviteres til møde i et vigtigt internationalt
forum.
»Jeg ved ikke, hvad man havde forestillet sig, at vi skulle have gjort anderledes? Skulle vi
have sagt: ’Det går ikke, i Danmark har vi altså nogle takster for overnatninger, så vi flytter
ind på et vandrehjem.’ Det kan man ikke. Når man samler alle Europas sikkerhedschefer i
Berlin, så er der altså også et sikkerheds-setup i forhold til at beskytte dem. Der er
sikkerhedsforanstaltninger omkring mødet og hotellet. Så man bor dér, hvor man bliver
anvist,« siger Jakob Scharf.
I det hele taget mener han ikke, at der var fugls føde på Ekstra Bladets artikler om, at PETledelsen – og i særdeleshed han selv – havde brugt for mange penge på hoteller og fly.
Da Ekstra Bladet indledte den kritiske artikelserie, valgte PET at offentliggøre alle de bilag,
avisen havde fået aktindsigt i. Jakob Scharf siger, at han »naturligvis var klar over, at
rejsebilagene grundlæggende var i orden«, men at der utilsigtet kunne have indsneget sig
fejl.

»I betragtning af hvor mange rejser jeg havde gennemført, var det nærmest underligt, at
der ikke var flere fejl i rejseregnskaberne. Det hele er offentligt, og man kan bare gå det
igennem. Vi opdagede nogle enkelte småfejl, men der var ikke noget, som ikke havde været
afholdt i overensstemmelse med reglerne,« siger Jakob Scharf.
På en kvittering fra et hotel i Holland kunne man se, hvordan Jakob Scharf havde noteret,
at en cola, lidt slik og nogle Pringles-chips var til privat forbrug. På et hotel i Norge var
hvidvin fra minibaren trukket fra. I Venedig var det vasketøj, vand og cola. I Tallinn cola og
Pringles-chips.
På baggrund af Ekstra Bladets beskyldninger om frås blev Rigspolitiets Controllerenhed –
en intern revisionsafdeling, som gennemgår bilag overalt i politiet – sat til at undersøge
PET-ledelsens udgifter til tjenesterejser. Efter gennemgangen af rejsebilagene kom den
interne revision frem til, at der ikke var grundlag for at rejse kritik:
»Hovedkonklusionerne af kontrollen er, at der i analysen ikke er fundet eksempler på
misbrug af tjenesterejsemidler. Det er Rigspolitiets samlede vurdering, at gennemgangen
af PET-ledelsens rejser ikke giver anledning til at betvivle, at gældende regler og
retningslinjer generelt har været overholdt,« stod der i undersøgelsen, som blev sendt til
Folketingets retsudvalg.
Den konklusion var funderet på en undersøgelse af rejsebilag for de seneste tre
regnskabsår i PET, omfattende i alt 94 tjenesterejser. I næsten alle tilfælde havde PETcheferne holdt sig til statens beløbsgrænse for hotelovernatninger. Der var dog 16 tilfælde,
hvor chefer havde boet på dyrere hoteller, men Rigspolitiets revisorer konkluderede, at der
i hvert eneste tilfælde havde været »reelle faglige årsager« til overskridelserne, blandt
andet at hotellerne var blevet anvist af udenlandske efterretningstjenester.
Hvad angik flyrejser konstaterede Rigspolitiet, at PET-cheferne stort set kun havde fløjet
på turistklasse. I to tilfælde var der blevet købt billetter på businessclass, men begge gange
var det fagligt begrundet. Det samme var tilfældet de gange, PET-ledelsen havde anskaffet
usædvanlig dyre billetter på almindelig turistklasse. Det handlede i de fleste tilfælde om, at
billetterne var indkøbt med kort varsel, fordi rejserne var planlagt i sidste øjeblik.
Endelig konkluderede revisionsrapporten, at der i »ingen tilfælde« var sket fejl i
udbetaling af time- og dagpenge, og at PET-chefernes udgifter til taxa, repræsentation og

andre udgifter var på »et rimeligt niveau«. Rigspolitiets Controllerenhed mente med andre
ord, at der ikke var hold i Ekstra Bladets anklager om frås med offentlige midler i PET.
Men redegørelsen blev først offentliggjort, flere måneder efter at Jakob Scharf og flere
andre ledere havde måttet forlade PET. Og på det tidspunkt havde Ekstra Bladet for længst
rettet nye – og mere alvorlige – anklager mod Jakob Scharf og den hemmelige tjeneste.
***
»OPRØR MOD PET-CHEF« stod der 16. september 2013 på Ekstra Bladets forside ved
siden af et billede af Jakob Scharf. Artiklen handlede om, at der var alvorlige
samarbejdsproblemer internt i PET.
»Medarbejderne i Politiets Efterretningstjeneste er i oprør mod Jakob Scharf og hans
diktatoriske ledelsesstil. Medarbejderrepræsentanter i efterretningstjenesten har
angiveligt truet med at trække sig fra PET’s samarbejdsudvalg i utilfredshed med den
måde, Jakob Scharf leder PET på,« kunne man læse i Ekstra Bladet.
Avisen var tilsyneladende ikke klar over, at Politiforeningen faktisk allerede havde trukket
sig fra samarbejdsudvalget i protest mod ledelsen. Det var sket tre dage tidligere. Ekstra
Bladet kunne imidlertid løfte sløret for interne problemer i PET, som Jakob Scharf ifølge
anonyme kilder styrede som »sit eget lille kongedømme« med trusler som »et ofte benyttet
redskab i Jakob Scharfs ledelsesmæssige værktøjskasse«.
Indtil dette punkt i Ekstra Bladets nu mange uger lange artikelserie om »Den Syge
Tjeneste« var der ikke mange medier, som havde fulgt op på påstandene om overforbrug i
PET. Men nu begyndte de fleste store medier at interessere sig for forholdene i PET. Nu
var det ikke længere bare en historie om lidt for dyre cocktails på en lidt for fashionabel
restaurant. Det var en historie om samarbejdsproblemer i den efterretningstjeneste, som
har til opgave at beskytte alle danskere.
Ekstra Bladet bragte de kommende uger flere artikler om balladen i PET. Og avisen blev
løbende fodret med oplysninger fra medarbejdere i tjenesten, som ellers lever af at holde
på hemmeligheder. Helt usædvanligt havde de valgt at udtale sig anonymt til Ekstra Bladet
i håb om, at det kunne hjælpe dem i kampen mod deres ledelse. Jakob Scharf måtte se til,
mens alvorlige og også meget personlige anklager mod ham blev udbasuneret i Ekstra
Bladets spalter.

Det var også Ekstra Bladet, som i begyndelsen af november 2013 kunne afsløre indholdet
af et klagebrev, som Politiforeningen i PET havde sendt til Politiforbundet og
Rigspolitiforeningen.
»Det er Politiforeningens oplevelse, at direktionen i PET leder gennem frygt. Vi oplever, at
ledere, der har en konstruktiv kritisk holdning til forholdene i PET, forflyttes til andre
områder,« stod der i klagen, som var underskrevet af fem tillidsfolk fra Politiforeningen i
PET, der repræsenterer de politiuddannede ansatte og udgør den klart største
medarbejdergruppe i efterretningstjenesten.
Politifolkene beskyldte i brevet ledelsen for at tilsidesætte alle de aftaler, som et
samarbejde mellem ledelse og medarbejderforening ifølge statens samarbejdsaftale skal
bygge på; PET-ledelsen havde ifølge de utilfredse politiansatte gennemtrumfet store
organisationsændringer uden at involvere medarbejderne.
»Politiforeningen må konstatere, at politipersonalet i PET i skrivende stund har mistet
respekten for direktionen i PET, og at vi ikke ser et fremtidigt samarbejde med 4 navngivne
personer muligt,« konkluderede tillidsfolkene.
På baggrund af Politiforeningens udmeldelse af samarbejdsudvalget hyrede PET et
uafhængigt konsulentfirma, CairosConsult A/S, til at undersøge, om Politiforeningens
fremstilling af en efterretningstjeneste med alvorlige interne problemer havde hold i
virkeligheden.
Konsulentrapporten, som blev afleveret først i 2014 – efter Jakob Scharfs afgang –
baserede sig på samtaler med et halvt hundrede ledere og medarbejdere og opridsede såvel
den aktuelle personalekonflikt som det forudgående forløb. Den kunne læses som en HRstatus over Jakob Scharfs tid – hans knap syv år som chef for PET.
I rapporten kunne man læse, hvordan Jakob Scharf, da han kom til PET i 2007, havde sat
gang i store organisatoriske ændringer, som i begyndelsen blev godt modtaget af
medarbejderne.
»Medarbejderne i PET oplever, at der sættes nye grænser for ekstern kommunikation, og
PET-chefen forstår at kommunikere via medierne om sikkerhed og trusler, der berører
Danmark og danskerne. Medarbejderne giver udtryk for, at de er stolte af, sammen med

den tidligere PET-chef [Jakob Scharf, forf.], at være til møde med eksterne
samarbejdspartnere mv.,« stod der i konsulentrapporten.
De første par år var Jakob Scharf blevet betragtet som den rette leder i en periode, hvor
efterretningstjenesten skulle vænne sig til at være en markant større organisation.
»Den tidligere PET-chef [Jakob Scharf, forf.] har en særlig fingerspidsfornemmelse for det
politiske og diplomatiske arbejde, som PET får glæde af i en periode, hvor antallet af
medarbejdere vokser fra cirka 260 til cirka 770 årsværk på grund af de ændrede
trusselsbilleder og omorganisering på Rigspolitiets område. Også på de indre linjer opnår
den tidligere PET-chef respekt for sine særlige retoriske evner, hvor PET’s særlige karakter
bliver fremhævet og understøttes af den stolthed, der er forbundet med at være ansat i
PET.«
Men siden var der opstået et større og større modsætningsforhold mellem politifolkene og
ledelsen i PET. Medarbejderne havde i stigende grad oplevet en hierarkisk opbygning, hvor
beslutninger blev truffet oppefra og kommanderet nedad i systemet. Mange havde den
oplevelse, at enten var man med Jakob Scharf, eller også var man dømt ude.
Situationen spidsede især til i årene efter 2011, hvor PET stod over for store forandringer i
løbet af relativt kort tid. Forandringer, som kom udefra. I 2012 og 2013 gennemgik hele
dansk politi en lederreform, som skulle skaffe ekstra ressourcer til politiarbejdet ved at
nedbringe antallet af ledere med 25 procent. Den reform omfattede også PET. Desuden
havde PET fra 2013 fået sin egen bevilling på finansloven. Tidligere havde PET været
underlagt Rigspolitiet økonomisk, men nu skulle tjenesten til at styre sin egen økonomi.
Endelig havde Folketinget vedtaget en ny PET-lov, som skulle træde i kraft 1. januar 2014,
og det medførte både ekstra arbejde og organisatoriske ændringer i PET.
I konsulentrapporten fortalte medarbejderne, at de store omvæltninger fyldte en del i PET.
»Der bliver fokuseret meget på en række administrative omlægninger, der er givet udefra, i
form af ny lovgivning og selvstændigt budgetansvar, og indefra i lyset af den tidligere PETchefs [Jakob Scharf, forf.] ønsker om modernisering af PET. Aktiviteter, der ikke alle
tilgodeser medarbejdernes umiddelbare interesser. Det giver reaktioner, men ifølge
medarbejdere og ledere er det måden, det bliver gjort på, der sætter sig negative spor i
organisationen.«

Medarbejderne anfægtede »måden«, ændringerne blev gennemført på. Den var ifølge en
del medarbejdere diktatorisk, og med tiden blev arbejdsklimaet værre og værre, indtil
medarbejderstaben befandt sig i »en kamplignende situation imod dårlig lederadfærd,
dårlig kommunikation, uordentlighed og det, der af de fleste opleves som arrogance og
magtfuldkommenhed,« lød analysen i konsulentrapporten.
Da Ekstra Bladet bragte beskyldningerne om diktatorisk ledelse i PET til torvs, afstod
ledelsen næsten fuldstændigt fra at forholde sig til beskyldningerne. Der var ikke meget
andet at stille op, mener Jakob Scharf.
»Vi vidste præcis, hvilke medarbejdere der lækkede ting til Ekstra Bladet, men det var en
situation, hvor det var umuligt at stille noget op. Det var potentielt meget skadeligt for
PET, at der blev lækket oplysninger, fordi det skabte en usikkerhed hos andre landes
tjenester om, hvorvidt PET var til at stole på. Men generelt er det bare svært at gøre noget
ved lækager til pressen. Man ender hurtigt i en whistleblower-diskussion, hvor man kan
blive beskyldt for at begrænse folks ytringsfrihed og ret til at gøre opmærksom på
ulovligheder. Så vi kunne ikke rigtigt stille noget op,« siger Jakob Scharf.
Tre år senere vil han dog gerne give sin version af, hvad der gik så galt i den hemmelige
tjeneste.
Jakob Scharf er enig med Politiforeningen om flere ting i forløbet: Der var
samarbejdsvanskeligheder i PET. Og de mange forandringer i PET på kort tid –
lederreformen, PET-loven og PET’s selvstændige plads på finansloven – var med til at
eskalere konflikten. Men derefter ophører enigheden.
Politiforeningens og til dels konsulentrapportens version af forløbet er, at Jakob Scharf og
den øvrige ledelse skabte problemer med en egenrådig ledelsesstil. Jakob Scharf mener
omvendt, at det i høj grad var de politiansatte, der kortsluttede processen, fordi de
strittede imod nødvendige forandringer i PET.
»Der er ingen tvivl om, at PET har gennemgået nogle omfattende forandringer over en
meget kort periode. Der er tale om forandringer, som ville være voldsomme for enhver
organisation og måske især er det for en efterretningstjeneste. I bund og grund handler det
om, at PET i de år blev en væsentligt større organisation med nye typer af medarbejdere,
nye måder at arbejde på og et stort arbejdsmæssigt pres på grund af terrortruslen. Gennem

al den tid, jeg var i PET, var organisationen i en forandringsproces, og det skaber et pres,«
siger Jakob Scharf.
Forholdet mellem ledelsen og medarbejdergruppen blev især forværret, da PET i løbet af
kort tid skulle gennemføre de mange store ændringer, som Jakob Scharf betragtede som
uomgængelige.
»Vi var nået til et tidspunkt i PET, hvor det var nødvendigt at lave et meget markant
kompetenceskift, som handlede om færre politifolk og flere analytikere. Dels skulle vi
bruge langt flere kræfter på cyberområdet, dels havde terrortruslen ændret sig. Vi havde
ikke længere så mange efterforskninger og efterfølgende straffesager. Fokus var flyttet til
syrienskrigere, og hele PET’s indsats i forhold til efterforskning og analyse af truslen fra
Syrien blev kørt af analytikere. Derfor var det i mine øjne helt nødvendigt, at vi så på, om vi
havde de rette kompetencer i huset. PET er en del af politiet, og der vil altid være behov for
dygtige politifolk i PET. Men vi havde brug for at frigøre nogle midler, så vi kunne ansætte
flere efterretningsfolk og folk med en analytisk baggrund. For simpelthen at kunne matche
udviklingen i trusselsbilledet. Men det er klart, at det var en stor udfordring, for det var
ikke noget, som den store medarbejdergruppe af politifolk var begejstret for,« siger Jakob
Scharf.
En af de første store konflikter brød ud i 2012, da ledelsen besluttede at nedlægge PET’s
afdeling i Aarhus, hvor omkring 30 mennesker arbejdede.
»Det var en beslutning, som handlede om, at trusselsbilledet havde ændret sig meget, og at
vi efterforskede mere i udlandet. Vi havde brug for i langt højere grad at samle vores
ressourcer i hovedkvarteret for at skabe mere fleksibilitet. Det var en beslutning, som vi
var kommet frem til i ledelsen efter et forudgående analysearbejde, men det var en svær
beslutning, for det var noget, som berørte en masse mennesker,« siger Jakob Scharf.
Da kampen mellem medarbejderne og ledelsen et år senere brød ud i lys lue i Ekstra
Bladets spalter, beklagede tillidsfolkene sig over, at hverken de eller medarbejderne i
Aarhus var blevet inddraget i beslutningen om at lukke den østjyske afdeling. Men Jakob
Scharfs version er en anden. Han hævder, at tillidsværket på forhånd var blevet orienteret
om beslutningen.

»Vi tog fat i fællestillidsmanden og orienterede ham om vores overvejelser og om den
konklusion, vi var nået frem til. Og vi fortalte fællestillidsmanden om den procedure, vi
havde tænkt os at følge. Vi mente ikke, at medarbejderne i Aarhus skulle høre om
beslutningen ad omveje, og derfor skulle jeg sammen med fællestillidsmanden tage til
Aarhus for at orientere medarbejderne om, at vi ville lukke kontoret, og hvordan vi konkret
ville hjælpe medarbejderne med at blive overført til andre enheder i PET eller i politiet.
Den procedure var fællestillidsmanden med på. Det er klart, at medarbejderne i Aarhus
blev meget kede af det og berørte og frustrerede. Og når det er svært at angribe substansen
i en beslutning, så kan man altid angribe proceduren. Og her vil jeg sige, at uanset hvad
fanden vi havde gjort, ville man have kunnet angribe proceduren,« siger han.
Jakob Scharf erkender til gengæld, at medarbejderne i Aarhus ikke på forhånd blev taget
med på råd i forbindelse med beslutningen – noget, som tillidsfolkene også kritiserede i
klagebrevet.
»Jamen, vi kunne da også have valgt at tage over til afdelingen i Aarhus et halvt års tid før
for at fortælle medarbejderne, at vi havde tænkt os at lukke afdelingen, og spurgt dem, om
de havde nogle input til det. Men den håndtering ville jo have skabt en utryghed hos
medarbejderne og måske også en falsk forventning om indflydelse på en beslutning, som
helt grundlæggende er et ledelsesmæssigt ansvar, der ikke kan eller bør overlades til
andre,« siger Jakob Scharf.
***
I Ekstra Bladet og i klagebrevet beskyldte tillidsfolkene PET-ledelsen for at forpeste
arbejdsklimaet gennem en diktatorisk ledelsesstil. I Jakob Scharfs øjne spillede det dog
også en væsentlig og i den offentlige debat overset rolle, at en stor del af de ansatte, som
var utilfredse med ledelsen, tilhørte medarbejdergrupper, som ledelsen havde forsøgt at
tage velerhvervede rettigheder fra.
Da PET fik sin egen bevilling på finansloven, kunne tjenesten ikke længere bare bede
Rigspolitiet om penge til PET’s drift og udvikling. Nu skulle tjenesten selv styre
økonomien.
»Det at have et selvstændigt økonomiansvar indebærer også, at der skal træffes nogle
tunge beslutninger. Man skal prioritere. Hvis man vil have frigivet midler til nye

medarbejdergrupper og kompetencer, så betyder det, at andre medarbejdergrupper skal
beskæres,« siger Jakob Scharf.
»Problemet var, at alt for mange tillæg i PET var låst til bestemte medarbejdergrupper. Der
var ikke flere penge til rådighed, og det betød, at når vi gerne ville finde penge til nye typer
medarbejdere, så var vi nødsaget til at tage penge fra andre medarbejdergrupper. Og den
slags skaber altid splid og ballade.«
Ledelsen begyndte at se kritisk på alt fra aftaler om overarbejde og afspadsering til
tøjbudgetter, telefonforbrug, brug af tjenestebiler og diverse tillæg.
»Det letteste i verden havde jo været at fastholde status quo. Men det syntes jeg ikke var
okay. Jeg mente, at det var nødvendigt at tage fat om de her ting, selvom det ikke var
noget, der skabte jubel og glæde. Jeg går ikke ind og leder noget som helst sted for bare at
sidde i stolen og vente på, at jeg kan komme videre til noget andet. Da jeg gik ind i PET, var
det, fordi jeg ville noget med det,« siger Jakob Scharf.
PET-ledelsen begyndte især at se kritisk på vilkårene for medarbejderne i Aktionsstyrken
og Livvagtsstyrken. En ansat i Livvagtsstyrken får et tillæg på næsten 100.000 kroner om
året i forhold til den normale løn for en polititjenestemand. Tillægget skal kompensere for
uforudsigelige arbejdstider og dækker også i et vist omfang overarbejde. Men i Jakob
Scharfs øjne havde de høje funktionstillæg den slagside, at det hæmmede mobiliteten i
PET.
»Det er et problem i forhold til livvagterne, at de får så høje tillæg. Det er ikke meningen, at
man skal være livvagt hele livet. Det er noget, man er i en periode, og så skal man noget
andet. Men når livvagterne skal videre til et andet sted i politiet, kommer de typisk ud i en
stilling med en betydelig lønnedgang, fordi de mister tillægget. Det er ikke særlig attraktivt,
og det betyder, at det er rigtig svært at få livvagterne videre i systemet,« siger han.
Jakob Scharf forsøgte også løbende at ændre på, hvordan livvagterne tilrettelagde deres
arbejdsopgaver. Det var en diskussion, som for alvor var begyndt i 2010, i dagene efter at
Øksemanden havde været lige ved at komme Kurt Westergaard til livs. Dengang var det
åbenlyst for alle, at Kurt Westergaard skulle beskyttes bedre fremover. Men Jakob Scharf
betragtede også situationen som en anledning til at se nærmere på de generelle vilkår for
livvagternes arbejde.

En meget stor del af livvagternes ressourcer blev brugt på permanent beskyttelse af en
relativt fast personkreds af ministre, ambassadører, enkelte politikere og medlemmer af
Kongehuset. Jakob Scharfs holdning var, at PET skulle ændre hele tilgangen til
livvagtsbeskyttelse, sådan at de truede personer ikke per automatik skulle have permanent
livvagtsbeskyttelse. I stedet skulle de kun have livvagter med sig, når det ud fra en konkret
trusselsvurdering var begrundet, eller når der var tale om særlig risikofyldte situationer.
»Permanent livvagtsbeskyttelse til én person kræver 13-14 årsværk. Problemet er derfor, at
det låser ressourcerne, når man har permanent livvagtsbeskyttelse på for mange
personer,« siger Jakob Scharf.
»Det kunne ikke blive ved på den måde. Og slet ikke når der kom nye personer til, som
havde behov for livvagtsbeskyttelse. Der var ingen, der ville rose PET, hvis der skete noget
med Kurt Westergaard, og man så bare sagde: ’Jamen hør nu her, vi havde ikke nogen
livvagter, for de var alle sammen sat på andre opgaver.’ Opgaver, hvor truslen og risikoen
vel at mærke var mindre. Så det var tvingende nødvendigt, at vi begyndte at gentænke
livvagtsbeskyttelsen og gøre den mere fleksibel og ad hoc-baseret, sådan at man
monitorerede de truede personers kalendere og sendte livvagter med, hvis de havde
arrangementer, der krævede det.«
Jakob Scharf siger, at ændringerne af livvagternes arbejdsopgaver var en langvarig proces.
Det var ikke noget, som kunne gennemføres fra dag til dag – også fordi de personer, som
fik reduceret deres livvagtsbeskyttelse, ofte følte sig usikre eller anså det som et tab af
anseelse.
»Jeg har måttet lytte til mange – og ophidsede – indvendinger, når vores vurdering for
eksempel var, at trusselsbilledet i forhold til en afgået partiformand ikke længere var det
samme som tidligere. Men det er vigtigt at holde fast i, at livvagtsbeskyttelse handler om at
beskytte en person mod fysiske overgreb og ikke mod tilråb og mishagsytringer.«
Jakob Scharf forsøgte også at blande sig i den kønsmæssige sammensætning i
Livvagtsstyrken. Der var på det tidspunkt ingen kvinder blandt livvagterne, og det skyldtes
ikke mindst de særlige fysiske krav, som ansøgerne skulle leve op til. Det ville Jakob Scharf
have ændret.

»Derfor gik jeg på et tidspunkt ind og sagde: ’Nu skal vi have kvinder ind. Det er
simpelthen en målsætning i sig selv, og vi må hjælpe dem til det.’ Men det er selvfølgelig
også at blande sig, og jeg havde mange diskussioner med livvagterne. Der var et møde,
hvor den største af dem rejste sig op og spurgte, om jeg kunne finde nogen kvinde, der var
lige så stor og stærk som ham og kunne klare de samme prøvelser som ham. Min holdning
var den, at nej, det kunne vi muligvis ikke, men det betyder ikke, at kvinder ikke kan være
gode livvagter. Og hvem har egentlig defineret de fysiske krav, der stilles for at blive
livvagt? Det har mænd,« siger Jakob Scharf og tilføjer:
»Det er klart, at når man begynder at blande sig i nogle af de her ting, så stikker man også
hovedet ind i et hvepsebo.«
Livvagterne mente for det første, at de bedst selv kunne definere deres opgaver, siger
Jakob Scharf. Desuden gik det også op for ham, at det spillede en ikke ubetydelig rolle, at
der var prestige forbundet med, hvem en livvagt beskyttede – det var finere at være på
Dronningeholdet end at sidde vagt bag Kurt Westergaards rækkehus.
»Det med, at man ledelsesmæssigt blander sig og presser lidt på for forandringer, er bare
noget, man er uvant med i politiet og også i PET. I en organisation som PET er der – og det
mener jeg faktisk rigtig positivt – lidt en primadonnakultur om, at der ’sgu ikke er nogen,
der skal komme og fortælle, hvordan vi skal udføre vores arbejde. Medmindre du selv er
livvagt, så skal du ikke komme og fortælle os noget, vi styrer selv vores biks her.’ Det
gælder for livvagterne, men også hvis man er i Aktionsstyrken, er efterforsker,
efterretningsmand og så videre,« siger Jakob Scharf.
Det løftede heller ikke stemningen, at ledelsen i PET begyndte at lægge arm med
livvagterne om flere af deres ansættelsesvilkår.
»Det er forståeligt nok, at det gør ondt, hvis man har været vant til at få nogle tillæg eller
særlige godtgørelser, og ledelsen så begynder at pille ved disse goder,« siger Jakob Scharf.
Blandt andet mente PET-ledelsen, at tiden var løbet fra nogle af de særlige ordninger for
refusion af livvagternes beklædningsudgifter.
»Grundlæggende er det min holdning, at man selv må sørge for den almindelige
påklædning, der passer til lejligheden og følger med ens funktion, og at der er en lang
række funktioner, hvor det forventes, at man ikke bare møder op i shorts og badesandaler.

Så længe man som arbejdsgiver ikke stiller krav om, at man skal være iført et bestemt
jakkesæt, en bestemt skjorte, et bestemt slips eller for den sags skyld bestemte
underbukser og sokker, så mener jeg, at udgifter af den art er arbejdsgiveren
uvedkommende,« siger Jakob Scharf.
Ét var ledelsens ønske om at ændre på aftaler om tillæg og godtgørelser. Noget andet var,
at der ifølge Jakob Scharf var områder, hvor det slet ikke handlede om aftaler, men slet og
ret om overholdelse af helt almindelige regler om brug af offentlige midler.
»Sagen er, at da vi begyndte at grave ned i de ordninger og praksisser, der eksisterede, gik
det op for os, at der altså foregik ting, som simpelthen ikke var i orden, og som vi
nødvendigvis måtte bringe i orden. Det handlede blandt andet om brugen af
tjenestekøretøjer,« siger Jakob Scharf.
***
I Politiforeningens klagebrev og i Ekstra Bladets spalter klagede politifolkene over, at der
herskede en frygtbaseret ledelse i PET. Jakob Scharf mener, at denne opfattelse især
skyldes, at PET i løbet af en relativt kort periode løb ind i flere sager, hvor medarbejdere fik
inddraget deres sikkerhedsgodkendelse og derfor måtte overføres til andre dele af politiet.
»Det var sager, der handlede om alt fra afgivelse af urigtige oplysninger til sociale
myndigheder til misbrug af politilegitimation samt vold og værtshusuorden. Problemet i
den slags sager er, at når man over for andre insisterer på, at det har konsekvenser, hvis
man overskrider reglerne – også i forhold til sikkerhedsgodkendelser – så er man også
nødt til selv at leve op til de standarder, selvom det letteste altid vil være at se igennem
fingrene med det,« siger Jakob Scharf.
Han mener, at de disciplinære sager var med til at skabe en fortælling om en ledelse, som
styrede gennem frygt og sanktioner.
»Sagerne havde en personlig karakter, som betød, at vi som ledelse ikke kunne fortælle
bredt i organisationen, hvad de handlede om. Men de medarbejdere, som fik besked om, at
deres sikkerhedsgodkendelse ville blive inddraget, gik ikke altid ned og fortalte deres
kollegaer, hvorfor de var blevet forflyttet. Og selv om tillidsrepræsentanterne blev
inddraget og grundlæggende var enige i håndteringen af de konkrete sager, så var de ikke
klar til at stå på mål for de konkrete afgørelser, som jo gjorde ondt på os alle.«

Uanset om det er Jakob Scharfs eller Politiforeningens fremstilling af forløbet, der rammer
mest plet, er én ting dog stensikker: Der var alvorlige samarbejdsvanskeligheder i PET i
efteråret 2013.
Jakob Scharf siger, at han havde flere samtaler med tillidsfolkene for at løse problemerne,
men at de stillede ham over for et ultimatum, han ikke ville acceptere: Han skulle fyre to
kvindelige ledere, som ifølge medarbejderne især skabte frygt og dårligt arbejdsklima.
»Men jeg sagde til dem, at det syntes jeg simpelthen ikke var i orden, og at jeg ikke ville
gøre det. Hvis der var konkrete -problemer, så måtte vi håndtere dem. Men jeg ville ikke gå
med til at lade tillidsrepræsentanterne bestemme sammensætningen af PET’s øverste
ledelse. Da jeg afviste det, tror jeg, at de indså, at de i stedet måtte rette skytset mod mig,«
fortæller Jakob Scharf.
Og her er vi så tilbage ved historien om Pia Kjærsgaard og Retsudvalgets udflugt til
Christiania. Der var næsten gået halvandet år, siden politikerne havde været på studietur.
Men nu besluttede Politiforeningen i PET at hive den gamle sag op af skuffen og kaste den
ind i kampen mod Jakob Scharf og den øvrige ledelse i PET.
***
7. november 2013 holdt Politiforeningen stormøde i PET. Mere end 350 medarbejdere var
mødt op, og de besluttede at sende et nyt klagebrev – denne gang også direkte stilet til
rigspolitichef Jens Henrik Højbjerg. Det landede på hans kontor 12. november 2013.
I brevet beskyldte tillidsfolkene Jakob Scharf for at have beordret politifolk til at snage i
Pia Kjærsgaards kalender i forbindelse med studieturen til Christiania, efter at det var
lykkedes for PET og Justitsministeriet at få udsat Retsudvalgets planer om at besøge
Christiania i februar 2012, og en ny dato for udflugten skulle findes. Ifølge tillidsfolkene
havde Jakob Scharf i den forbindelse beordret politifolkene til at kigge i Pia Kjærsgaards
kalender, så man kunne lægge Retsudvalgets udsatte studietur på en dato, hvor hun ikke
havde mulighed for at deltage. Ifølge tillidsfolkene handlede det om, at Jakob Scharf ikke
ville bruge de ekstra ressourcer, som det ville kræve at beskytte Retsudvalget, hvis Pia
Kjærsgaard skulle med.
»Da de sikkerhedsmæssige aspekter og ressourceforbrug blev forelagt politimester Jakob
Scharf, skulle han have tilkendegivet, at PET ikke bruger så mange midler på denne

kvinde,« skrev tillidsfolkene i klagebrevet til rigspolitichefen, hvor det også fremgik, at
medarbejdere havde gjort Jakob Scharf opmærksom på, at det ville være i strid med
reglerne, hvis livvagts-tjenesten misbrugte den privilegerede adgang til Pia Kjærsgaards
kalender.
»Politiforeningen finder det kritisabelt, at en ledelse forsøger at misbruge en autoriseret
adgang til VIP’s kalender med henblik på at tilegne sig en viden, som man så efterfølgende
synes at have til hensigt at misbruge.«
Nogle dage efter at brevet fra tillidsfolkene landede på rigspolitichefens skrivebord, blev
PET’s administrationschef og en anden leder forflyttet. Det skete i et forsøg på at dæmpe
gemytterne. Men det var ikke med Jakob Scharfs gode vilje.
»Det var en beslutning, som ministeriet traf, men det var ikke efter min indstilling, for det
mente jeg simpelthen ville være fuldstændig forkert. Men ministeriet var nødsaget til at
sige: ’Nu tager vi et skridt og gør noget’, og det tog jeg så til efterretning,« siger han.
Under alle omstændigheder var det heller ikke nok for medarbejderne, at to af Jakob
Scharfs nærmeste medarbejdere blev ofret. De ville af med den øverste chef.
En uge senere kunne Ekstra Bladet løfte sløret for de alvorlige beskyldninger i
tillidsfolkenes klagebrev til Jens Henrik Højbjerg.
»PET-FOLK ANKLAGER JAKOB SCHARF: KRÆVEDE ULOVLIG SPIONAGE MOD PIA
K« stod der på avisens forside.
Pia Kjærsgaard var edderspændt rasende over de beskyldninger, PET-folkene rejste mod
deres chef i Ekstra Bladet.
»Det er uanstændigt af ledelsen i PET. For når man får livvagter, tænker man jo: Er jeg
ikke for meget til besvær. Det har jeg tænkt mange gange. Men man får bare at vide, at
man ikke skal bekymre sig og leve sit liv normalt. Hvis jeg skjult bliver sat barrierer i vejen
for at komme på Christiania af myndigheder, så er det uhørt. En efterretningstjeneste
burde være hævet over alt. Det er jo vores alle sammens sikkerhed, det drejer sig om,«
sagde Pia Kjærsgaard og tilføjede:
»Jeg glæder mig til at høre Jakob Scharfs forklaring på det her, for den må han komme
med.«

Det gjorde han senere samme dag i en skriftlig meddelelse.
»Jeg har aldrig og kunne aldrig finde på at misbruge de oplysninger, som PET modtager til
brug for tilrettelæggelsen af konkrete sikkerheds- og beskyttelsesopgaver. Vi modtager
løbende oplysninger om planlagte aktiviteter for de personer, som er omfattet af PET’s
personbeskyttelse. Disse oplysninger bliver udelukkende brugt til at varetage sikkerheden
og personbeskyttelsen i forhold til de pågældende,« udtalte Jakob Scharf.
Næste dag stod den socialdemokratiske justitsminister Morten Bødskov skoleret under et
møde blandt partierne bag politiforliget. Morten Bødskov var indkaldt for at fortælle om
samarbejdsvanskelighederne i PET, og efter mødet fortalte han, at han havde bedt Jakob
Scharf om hurtigt at aflevere en redegørelse om, hvad der var foregået i forbindelse med
Retsudvalgets besøg på Christiania.
Presset på Jakob Scharf begyndte at vokse: Politiforeningen i PET ville have ham fyret, det
samme ville Pia Kjærsgaard og Dansk Folkeparti, og han måtte desuden forholde sig til den
konstante risiko for nye lækager i Ekstra Bladet.
Jakob Scharf ville dog ikke træffe nogen beslutninger om sin fremtid på det tidspunkt.
»For mig var det meget afgørende, at jeg fandeme ville have lejlighed til at aflevere min
redegørelse om sagen for at sige: ’Det er sådan her, det hænger sammen. Jeg anerkender
ingen skyld for noget som helst i den sag, jeg mener, at det har været håndteret
fuldstændigt korrekt’,« siger han.
»Men mens jeg arbejdede på redegørelsen, begyndte jeg at overveje, om det overhovedet
var muligt at løse problemerne, især i forhold til tillidsrepræsentanterne. På det tidspunkt
havde de fået så meget blod på tanden, at de ikke kunne stoppe igen. Nu handlede det om
at vælte ministre og PET-chefer. De var i en blodrus. For at få fred ville jeg være nødt til
lægge mig fladt ned over for tillidsrepræsentanterne og sige: ’Fint, så bestemmer I i
biksen.’ Og det ville jeg simpelthen ikke. Jeg ville komme til at pantsætte alt for meget af
ledelsesretten til tillidsrepræsentanterne, og jeg ville ikke fremover kunne komme igennem
med de ting, som jeg mente var vigtige for PET. Jeg ville hele tiden skulle have
rundkredsdiskussioner med tillidsrepræsentanterne, som ikke havde noget ansvar andet
end over for de medarbejdere, de repræsenterede, og som ikke ligefrem var valgt på grund
af deres evne til at håndtere komplekse problemstillinger. Og hvis de så blev utilfredse med

det ene eller andet, så ville jeg være nødt til at føje dem, for ellers kunne jeg imødese flere
lækager og historier i Ekstra Bladet. Derfor kom jeg frem til, at jeg ikke ville fortsætte, også
af hensyn til PET. For hvis jeg insisterede på at blive siddende, så ville vi komme til at
sidde og kigge ind i vores egen navle i en lang, lang periode. Og det ville ikke være godt for
PET.«
Jakob Scharf erkender i dag, at han – uanset, om forklaringen var frygtledelse eller
forkælede medarbejdere – i sidste ende havde et ansvar for, at samarbejdet i PET endte
med at gå helt i hårknude.
»Man skal selvfølgelig ikke gennemtrumfe ting bare for at vise, at man bestemmer, men
som chef kan det godt være, at man bliver upopulær ved at træffe nogle valg. Men det må
ikke afholde en for at træffe de valg, man mener er rigtige og nødvendige. Og jeg er aldrig
gået ind i noget chefjob bare for at være chef. Jeg havde nogle ambitioner for PET. Dem
havde jeg ikke længere mulighed for at føre ud i livet, og så måtte jeg stoppe«.
Ved aftenstid 2. december 2013 afleverede Jakob Scharf sin redegørelse til
Justitsministeriet. Han beskrev, hvordan PET forud for Retsudvalgets besøg på Christiania
i juni 2012 havde overvejet tre forskellige scenarier.
Det første var at fortælle Retsudvalgets medlemmer, at besøget endnu en gang måtte
aflyses eller udskydes. Den løsning havde dog den svaghed, at PET ikke ville kunne fortælle
medlemmerne, at den egentlige årsag til aflysningen var, at Pia Kjærsgaard havde
hemmelige planer om at lade sig indskrive som suppleant. Det var en fortrolig oplysning.
Den anden mulighed var at fortælle Pia Kjærsgaard, at det ville være sikkerhedsmæssigt
uforsvarligt for hende at deltage i studieturen til Christiania. Svagheden ved det scenarie
var, at PET ikke ville kunne begrunde det over for Pia Kjærsgaard. Efterretningerne om det
forhøjede trusselsbillede var klassificerede.
Og så var der det tredje scenarie: at arrangere det sådan, at Retsudvalget og Pia
Kjærsgaard besøgte Christiania på to forskellige datoer. I den forbindelse bad Jakob Scharf
chefen for det kontor, som koordinerede livvagtsbeskyttelsen af Pia Kjærsgaard, om at
undersøge, om der var tidspunkter, hvor politikeren var udrejst af landet eller på anden
måde ville være forhindret i at deltage. Sikkerhedsafdelingen mente dog, at det var i strid

med reglerne, og at man risikerede, at Pia Kjærsgaard fremover ville være tilbageholdende
med at dele kalenderoplysninger med PET, hvis man fulgte den metode.
I sidste ende blev alle tre scenarier droppet.
***
Da statsminister Helle Thorning-Schmidt næste dag kom ud fra en spørgetime i
Folketinget, blev hun straks bombarderet med spørgsmål om Jakob Scharf.
Havde statsministeren tillid til chefen for PET?
Det ville hun ikke sige, at hun havde.
»Der kommer en redegørelse, og den venter vi på. Det kan godt være, at nogle tænker, at
man bare skal tage revolveren og have en holdning til det. Jeg synes, det mest ordentlige
er, at man venter på redegørelsen,« sagde Helle Thorning-Schmidt og tilføjede:
»Jeg har fuld tillid til, at justitsministeren tager hånd om den her situation.«
Klokken var 16.40, da justitsminister Morten Bødskov kom ud fra Folketingssalen. Også
han blev mødt af kameraer og journalister.
»Morten Bødskov, Helle Thorning-Schmidt kan ikke sige klart, om hun har tillid til PETchefen eller ej. Det må du så kunne opklare: Har du fuld tillid til Jakob Scharf?« spurgte
TV2’s reporter.
Morten Bødskov svarede roligt.
»Ja, det kan forhåbentlig ikke komme som nogen overraskelse, at jeg som justitsminister
selvfølgelig altid har tillid til den siddende chef for Politiets Efterretningstjeneste.
Selvfølgelig har jeg det.«
Under en time senere udsendte PET en pressemeddelelse om, at Jakob Scharf havde valgt
at træde tilbage som PET-chef ved årsskiftet.
Jakob Scharf fortæller, at han faktisk allerede aftenen forinden havde informeret
Justitsministeriet om sin beslutning, da han afleverede sin redegørelse. Og det var hans
egen beslutning, siger Jakob Scharf. Han blev ikke fyret.

»Da jeg afleverede min redegørelse, havde jeg en drøftelse med embedsmændene i
Justitsministeriet, og jeg fortalte dem, hvad min konklusion var i forhold til at stoppe i
PET. Men altså ... man må ikke få det indtryk, at de kastede sig hen over bordet og bad mig
om at genoverveje det og sagde, at det var en helt forkert beslutning,« siger han.
Skandalen om folketingsudflugten til Christiania var dog langt fra overstået med, at Jakob
Scharf besluttede at stoppe som PET-chef. En uge senere blev justitsminister Morten
Bødskov væltet af Enhedslisten, fordi han havde været med til at give forkerte oplysninger
til Retsudvalget om årsagen til, at besøget på Christiania i februar 2012 var blevet udsat.
Socialdemokraternes Karen Hækkerup blev ny justitsminister, og som sin første
embedsgerning igangsatte hun på opfodring fra statsministeren en undersøgelse af,
hvilken rolle hendes to nærmeste embedsmænd havde spillet i forløbet, der havde kostet
hendes partifælle jobbet.
7. januar 2014 blev departementschef Anne Kristine Axelsson og afdelingschef JensChristian Bülow sendt hjem fra arbejde, og Justitsministeriet rejste en tjenestemandssag
imod dem. De to havde sammen med Morten Bødskov fundet på den falske forklaring om,
at Københavns politidirektør Johan Rei-mann var forhindret i at deltage, da Retsudvalget
skulle have besøgt Christiania i februar 2012.
Dermed havde de ifølge statens faste advokat, Kammeradvokaten, gjort sig skyldige i
alvorlige tjenesteforseelser, da de »aktivt deltog i, at Retsudvalget i februar modtog en
vildledende og usand begrundelse for at aflyse besøget på Christiania.«
Fire måneder senere var de to topembedsmænd dog tilbage på deres kontorer i
Justitsministeriet. Den tidligere højesteretsdommer Per Sørensen havde sammen med to
dommerkollegaer afleveret en rapport om et tjenstligt forhør, som pure frifandt begge
embedsmænd for at have foretaget sig noget forkert, da de konstruerede undskyldningen
for at aflyse turen til Christiania.
»Forhørslederen finder […] at hverken Anne Kristine Axelsson eller Jens-Christian Bülow
har begået tjenesteforseelser eller udvist forhold, der kan give anledning til kritik.
Forhørsledelsen indstiller derfor, at ingen af dem tildeles en disciplinærstraf.«
Forhørsleder Per Sørensen erkendte, at embedsmænd har pligt til at sige sandheden
overfor Folketinget. Men sandhedspligten overtrumfer ikke alt. Der findes undtagelser. For

eksempel hensynet til at beskytte fortrolige oplysninger, som da PET’s kilder havde fortalt,
at det kunne skabe problemer, hvis Pia Kjærsgaard tog med Retsudvalget til Christiania.
De to embedsmænd og Morten Bødskov havde stået i et ægte dilemma, hvor de kun havde
haft to muligheder: Enten kunne de afsløre fortrolige efterretninger fra PET. Eller også
kunne Retsudvalgets medlemmer ikke få korrekt besked. De valgte den sidste løsning og
gav Retsudvalget en opdigtet forklaring af hensyn til PET’s kilder på Christiania.
Forhørsledelsen konkluderede, at embedsmændene formentlig ikke havde haft andre
muligheder end at fabrikere det, som i rapporten blev beskrevet som »en forklarlig og
undskyldelig nødløgn«.
Anne Kristine Axelsson og Jens-Christian Bülow blev frikendt i tjenestemandssagen, men
den såkaldte Christiania-sag fik alligevel konsekvenser for dem begge. Da
Socialdemokraternes Mette Frederiksen nogle måneder senere blev ny justitsminister, blev
Anne Kristine Axelsson flyttet til en betydeligt mindre post som departementschef i
Kirkeministeriet, mens Jens-Christian Bülow flyttede til Østre Landsret som
landsdommer.
Jakob Scharf har kendt dem begge gennem mange år, og han var både ked af det og
indigneret over de konsekvenser, Christianiasagen fik for dem.
»Jeg synes ikke, at den behandling, de har fået, har været retfærdig. Jeg mener, at det er
tankevækkende, at man gennemfører et tjenstligt forhør, som giver et meget, meget klart
resultat, og så træffer man alligevel nogle meget vidtgående konklusioner og beslutninger,
som der slet ikke er dækning for i rapporten om det tjenstlige forhør,« siger han.
Det skabte betydelig opstandelse i politiske kredse, da forhørsledelsen introducerede
begrebet »nødløgn«. Mange politikere mente, at det begreb var en trussel mod selve det
parlamentariske system, fordi det dermed blev legitimt for embedsmænd at stikke en plade
til de folkevalgte, når det passede dem. Forhørsleder Per Sørensen forsøgte at punktere
politikernes udlægning af hans rapport ved at understrege, at embedsmændene i
Christiania-sagen havde befundet sig i en helt usædvanlig situation. Afgørelsen betød ikke,
at der fremover var carte blanche til at lyve for Folketinget, understregede han.
Jakob Scharf mener, at mange af de efterfølgende forviklinger skyldes brugen af ordet
nødløgn.

»Jeg tror, at det har været meget dygtige og indsigtsfulde juristers forsøg på at være
pædagogiske. Men anvendelsen af nødløgnsbegrebet afsporede hele debatten, fordi det er
let at tage afstand fra en løgn, men svært at give svar på, hvordan man skal håndtere en
nødretsligende situation. Og problemet er jo netop, at du jo ikke kan lave regler for
nødret,« mener han.
Samme konklusion nåede et særligt ’nødløgns-udvalg’ frem til i oktober 2015. Udvalget
blev nedsat af Folketinget i kølvandet på Christiania-sagen, og i en betænkning
konkluderede udvalget, at der ikke er behov for ny lovgivning i Danmark, men at det vil
være en god ide med et særligt folketingsorgan med få udvalgte medlemmer, hvor ministre
kan orientere om sandheden i ekstraordinære sager.
»Det er nødvendigt, at sandhedspligten fortsat kan tilsidesættes i ekstraordinære
situationer – for eksempel i nødretssituationer, hvor menneskeliv eller statens sikkerhed
står på spil,« konkluderede nødløgns-udvalget.
Jakob Scharf siger, at han ikke selv var involveret i at fabrikere nødløgnen i Christianiasagen. Hans rolle bestod kun i at informere Justitsministeriet om risikoen ved at lade Pia
Kjærsgaard tage med til Christiania. Jakob Scharf var dog indkaldt til at afgive forklaring
ved det tjenstlige forhør af Axelsson og Bülow, og ligesom forhørsledelsen mener Jakob
Scharf ikke, at de gjorde noget forkert, da de opdigtede en forklaring til Retsudvalget.
»Jeg er principielt fuldstændigt enig i det synspunkt, at man selvfølgelig skal give
Folketinget rigtige oplysninger. Men for mig er der altså en sondring imellem, om vi taler
om logistik i forhold til en udflugt til Christiania, eller om man taler om en besvarelse af et
folketingsspørgsmål eller redegørelser og andet, der sendes til Folketinget til brug for det
parlamentariske arbejde,« siger han.
Jakob Scharf mener heller ikke, at det er så usædvanligt, som det er blevet fremstillet i den
offentlige debat, at såvel embedsmænd som politikere opfinder forklaringer på, hvorfor de
ikke kan deltage i forskellige arrangementer.
»Da jeg var PET-chef, fik jeg rigtig mange invitationer til at deltage i høringer og alle
mulige andre aktiviteter i Folketinget. Der har været flere situationer, hvor jeg har sagt, at
jeg desværre ikke havde mulighed for at deltage, fordi jeg havde en anden aftale. Men det
har ikke altid været korrekt. Jeg har også arbejdet som ministersekretær for flere ministre,

og jeg må bare sige, at hvis ministre skal straffes for nogle gange at få udskudt et møde
eller et samråd med en begrundelse, der ikke er den helt rigtige begrundelse, så ville der
godt nok ikke være mange på fri fod i området omkring Slotsholmen,« siger han.
Især i forhold til efterretningstjenestens arbejde mener Jakob Scharf, at det er umuligt at
forestille sig, at man altid kan sige sandheden til Folketingets medlemmer. Der er tilfælde,
hvor sandheden kan risikere at afsløre operationer eller sætte kilders liv på spil.
»Hvis der pludselig bliver set bevæbnede politifolk omkring Hovedbanegården, og PET
bliver spurgt, hvad det skyldes, så er det jo ikke sikkert, at man kan give den rigtige
forklaring på det. Der kan være årsager til, at man er nødt til at give en lidt anden
forklaring end den virkelige,« siger han.
Det var dog ikke konstruktionen af en nødløgn, som tvang Jakob Scharf til at forlade PET.
Det var samarbejdsproblemerne i PET og ikke mindst overvejelserne om at lure i Pia
Kjærsgaards kalender.
Sidstnævnte er dog ikke noget, Jakob Scharf fortryder.
»Det er fuldstændigt rigtigt, at jeg bad chefen for koordinationskontoret om at se efter, om
der var perioder, hvor Pia Kjærsgaard ikke ville have mulighed for at deltage i besøget på
Christiania. Men der er jeg bare nødt til at sige: Det er sådan, man arbejder i PET. Når man
skal håndtere en konkret trussel, så overvejer man en masse forskellige muligheder. Hvis
man for eksempel er i gang med en stor terrorefterforskning, så prøver man også optioner
af. Kan vi få nogen til at skyde manden? Det er så en mulighed, man typisk ikke går så
meget videre med. Men man prøver altid en masse optioner af. Nogle gange kommer
juristerne tilbage og siger, at det vil være ulovligt at gøre noget, og så dropper man den
option. I forhold til besøget på Christiania blev der ikke på noget tidspunkt truffet
beslutning om at lægge besøget på en dag, hvor Pia Kjærsgaard ikke kunne deltage. Da jeg
fik meldingen tilbage om, at lederen af koordinationskontoret havde alle mulige
principielle indvendinger, så sagde jeg: ’Fint, drop det, vi går ikke videre den vej. Den
løsningsmulighed er ude’,« siger Jakob Scharf.
Men burde PET overhovedet have blandet sig i, om Pia Kjærsgaard ville med til
Christiania? Er det dybest set ikke bare PET’s opgave stille op med den nødvendige
sikkerhed for at sikre, at politikere kan færdes, hvor i landet de vil?

»For mig er det et helt grundlæggende demokratisk princip, at Pia Kjærsgaard og alle
andre politikere skal kunne bevæge sig overalt i landet. Men når man er chef i PET, er man
også nødt at overveje, om man kan skabe den fornødne sikkerhed. Og der er det altså
desværre sådan, at der er tidspunkter og sammenhænge, hvor det simpelthen er for farligt
at lade en person komme et sted hen,« siger Jakob Scharf.
Han drager paralleller til en situation i slutningen af 2013, hvor digteren Yahya Hassan
skulle have holdt foredrag på Vollsmose Bibliotek i Odense. Yahya Hassan var en upopulær
skikkelse i bydelen, og foredraget endte med at blive flyttet, fordi PET og politiet
vurderede, at det var for farligt at afholde det i Vollsmose.
»Principielt burde Yahya Hassan også kunne læse digte op i Vollsmose, men på det
tidspunkt var stemningen omkring ham så anspændt, at det var sikkerhedsmæssigt håbløst
at afholde arrangementet i Vollsmose,« siger Jakob Scharf.
Men at der skulle ligge økonomiske overvejelser bag PET-ledelsens dispositioner, afviser
Jakob Scharf, selvom det er, hvad tillidsfolkene antydede i deres spekulationer i motiverne
for at kigge i Pia Kjærsgaards kalender forud for Christiania-besøget.
»Jeg vil ikke udelukke, at jeg kan have bandet og svovlet over, at vi skulle lave et kæmpe
beredskab for noget, som kunne håndteres stille og roligt, hvis fornuften fik lov til at råde.
Den slags opgaver bandede jeg ofte ad. Men det betød ikke, at der var opgaver, vi ville afstå
fra at løse af ressourcemæssige grunde,« siger Jakob Scharf.
»Det afgørende i sagen var en sikkerhedsmæssig vurdering af, at det simpelthen bare ikke
var forsvarligt. Og grundlæggende handlede det ikke om Pia Kjærsgaards sikkerhed, men i
høj grad om det øvrige retsudvalgs sikkerhed. Pia Kjærsgaard ville være dækket op af
livvagter, og vi kunne have Aktionsstyrken klar til at evakuere både hende og livvagterne,
hvis det blev nødvendigt. Vi kunne sagtens garantere, at der ikke ville blive krummet et hår
på Pia Kjærsgaards hoved. Vores bekymring var i forhold til resten af Retsudvalget. Som
situationen var, kunne Københavns Politi ikke have betjente tilstrækkelig tæt på, uden at
det i sig selv ville forøge risikoen for uroligheder. Derfor risikerede vi en situation, hvor vi
pludselig var nødt til at evakuere Pia Kjærsgaard. Og så ville resten af Retsudvalget stå
tilbage i en tilspidset situation og vente på Københavns Politi. Vi frygtede et scenarie, hvor
der blev blevet kastet med sten og kanonslag, og hvor vi fik Pia Kjærsgaard ud i god behold,

men hvor andre medlemmer af Retsudvalget led overlast. Alle ville i så fald vende sig mod
PET og spørge, hvordan det kunne ske,« siger han.
Da debatten om nødløgnen rasede, undrede en del sig over, hvorfor PET ikke bare i
fortrolighed havde fortalt Pia Kjærsgaard eller Retsudvalget om truslen. Til det siger Jakob
Scharf i dag, at der var tale om så følsomme efterretninger, at PET ikke på nogen måde
ville risikere, at de kom ud.
»Vi ville ikke engang risikere, at det kom frem, at besøget blev udsat på grund af PET’s
efterretninger. Selv hvis det ikke blev offentligt, hvad efterretningerne byggede på, ville
det, at vi i PET vurderede, at der var en særlig trussel på Christiania på det tidspunkt,
betyde, at der ville blive spekuleret i, hvad PET vidste, og hvor vi vidste det fra. Og på
Christiania ville der også blive spekuleret i, om der var nogen, som talte med PET,« siger
han.
Da historien om det aflyste besøg kom frem, sagde Pia Kjærsgaard flere gange, at hun ikke
troede et øjeblik på PET’s forklaring om, at der var en specifik trussel mod Retsudvalgets
studie-tur i februar 2012.
Det handlede om, at PET ikke ville bruge ekstra ressourcer på beskyttelse, hævdede hun.
»Det er noget sludder,« siger Jakob Scharf.
»Vi havde efterretninger om, at der var en særlig situation gældende på Christiania på det
tidspunkt, og der er rapporter, som også blev fremlagt fortroligt under det tjenstlige
forhør, som dokumenterer, at det ikke var oplysninger, som var opfundet til lejligheden.
Jeg kan stadig ikke gå i detaljer med indholdet, men vi havde klare efterretninger om, at
der var en særligt anspændt atmosfære på Christiania på det tidspunkt. Pusherne var
pressede, fordi nogle narkoleverancer var gået galt, og der var stridigheder mellem dem,
der sælger hash derude. Så det var bare et rigtig dårligt tidspunkt at skulle gennemføre
Retsudvalgets besøg, og vores efterretninger fortalte, at det ville forøge truslen, hvis
fremtrædende medlemmer af Dansk Folkeparti var med.«
***
Da Jakob Scharf var chef i PET, samlede han på karikaturtegninger af sig selv. Han
klippede dem ud af aviserne og hængte dem op på væggen på sit kontor. Efter syv år som
PET-chef var samlingen ikke ubetydelig.

I efteråret 2013 havde han pillet tegningerne ned fra væggen, fordi hans kontor skulle
males. Nu var der ingen grund til at hænge dem op igen.
Mellem jul og nytår tømte Jakob Scharf kontoret i Søborg. Det tog ikke lang tid, for som
afgående PET-chef får man ikke lov til at forlade kontoret med stakkevis af papirer.
Året forinden havde Jakob Scharf forlænget sin kontrakt i PET med yderligere tre år. Nu
sluttede hans tid i tjenesten tidligere end planlagt, men det havde hele tiden været planen,
at det skulle være Jakob Scharfs sidste kontrakt i PET.
»I forbindelse med at jeg forlængede min kontrakt, havde jeg haft en drøftelse med
Justitsministeriet om, hvad jeg forestillede mig at skulle lave bagefter, og hvad
Justitsministeriet forestillede sig. Det var ikke sådan, at jeg havde fået stillet noget i udsigt.
Men det naturlige, når man forlader stillingen som PET-chef, er, at man kommer ud og er
politidirektør i en politikreds. Og det kunne jeg ikke se mig selv i. Så allerede dengang
begyndte jeg at tænke over, at jeg måske skulle noget helt andet end at arbejde i politiet
eller Justitsministeriet,« siger Jakob Scharf.
»I løbet af efteråret, mens balladen stod på, blev det så helt klart for mig … at politiet godt
nok hang mig noget ud af halsen. Det havde været supersjovt og spændende i mange år,
også at være så tæt på det politiske system. Men nu skulle jeg lave noget helt andet.«

Centrale personer
Få et overblik over nogle af de personer, der optræder i Morten
Skjoldagers bog 'Syv år for PET'.
Abdul Basit Abu-Lifa (1989): Født i Danmark af palæstinensiske forældre fra Libanon.
I 2005 blev han anholdt for at have bidraget med at planlægge terror i Bosnien. Sammen
med tre venner blev han tiltalt i Glostrupsagen, hvor kun Abdul Basit Abu-Lifa blev fundet
skyldig. Han blev dermed den første, der nogensinde blev dømt for terror i Danmark. Fordi
han kun var 15 år på gerningstidspunktet, slap han med en straf på syv års fængsel.
Abdoulghani Tokhi (1986): Født i Afghanistan. Familien flygtede til Thailand og kom
siden til Danmark som kvoteflygtninge. Familien bosatte sig i Avedøre. Abdoulghani
Tokhis forældre havde svært ved at falde til i det danske samfund, men deres børn klarede
sig bedre. Abdoulghani Tokhi startede i gymnasiet og passede flere jobs ved siden af. I

2007 blev han anholdt i Glasvejsagen. Han blev senere idømt otte års fængsel og udvisning
fra Danmark.
Abdulkadir Cesur (1985): Tyrkisk statsborger født på Frederiksberg og opvokset i
Avedøre Stationsby. Blev i oktober 2005 anholdt i Bosniens hovedstad, Sarajevo, med 20
kilo sprængstof og en skarpladt pistol. I Danmark blev flere af hans venner siden tiltalt i
Glostrupsagen for at have medvirket til planerne i Sarajevo. Abdulkadir Cesur blev selv
dømt for terrorplanlægning i Sarajevo. Han blev administrativt udvist til Tyrkiet, mens han
afsonede sin straf.
Abu Hamza (1969-2015): Danskmarokkansk prædikant med det borgerlige navn
Abdessamad Fateh. Var gennem mange år en central skikkelse i moskeen på Grimhøjvej i
Aarhus, hvor han en overgang også fungerede som imam. Blev i 2008 anholdt og siden
løsladt i Tunesersagen. Ifølge svenske, danske og amerikanske myndigheder var han en del
af det skandinaviske Brandbergen-netværk med forbindelse til al-Qaeda. I 2014 blev han
skrevet på en amerikansk terrorliste.
Abu Talal (1957-1995): Egyptisk prædikant, født under navnet Talat Fouad Kassem. I
slutningen af 1970’erne var han med til at stifte den egyptiske terrorgruppe Al-Gama’a alIslamiyya, og han blev dømt in absentia for medvirken til drabet på den egyptiske
præsident Anwar Sadat. Abu Talal fik i 1992 politisk asyl i Danmark, hvor han var en
indflydelsesrig prædikant. I 1995 forsvandt han i Kroatien. Formentlig blev han kidnappet
af CIA og senere henrettet af egyptiske myndigheder.
Abu Ubaidah al-Masri (fødselsår ukendt): Der findes meget få oplysninger om
egypteren Abu Ubaidah al-Masri, men terrorforskere er enige om, at han indtil sin død i
2007 havde en betydningsfuld rolle som ansvarlig for al-Qaedas operationer i udlandet.
Flere efterretningstjenester mener, at Hammad Khürshid fra Glasvejsagen mødte al-Masri
i Waziristan.
Abu Yahya al-Libi (1963-2012): Libysk statsborger og højtstående medlem af alQaeda. Al-Liby var med i al-Qaedas religiøse komite og optrådte i forgrunden på mange af
terrorgruppens propagandavideoer. I 2012 blev han dræbt af en amerikansk drone i
Waziristan.

Anwar al-Awlaki (1971-2011): Født i New Mexico i USA af yemenitiske forældre.
Studerede på universitet i USA, hvor han også begyndte at prædike som imam. I 2004
flyttede han permanent til Yemen med sin familie, og blev leder af al-Qaeda på Den
Arabiske Halvø, AQAP. Awlaki betragtes desuden som manden bag al-Qaedas
terrormagasin Inspire. I september 2011 blev Awlaki – som den første amerikanske
statsborger – dræbt af en amerikansk drone i Yemen.
Athmane Mehiri (1957): Algerisk statsborger, som i 1995 kom til Danmark. Han var i
flere år en kendt person i moskeen på Grimhøjvej i Aarhus. I 2004 blev Athmane Mehiri
fundet skyldig i at have deltaget i et internationalt bankrøveri på Frederiksberg i
København i 2001. Bankrøveriet blev begået af tilrejsende terrorister fra Frankrig, og
politiet mente, at udbyttet skulle gå til terrorgrupper i Algeriet. Det blev dog aldrig bevist i
retten. Athmane Mehiri blev idømt 4,5 års fængsel og udvisning fra Danmark.
Atiyah Abd al-Rahman (fødselsår ukendt): Libysk statsborger og højtstående leder i
al-Qaeda. Da Osama bin Laden blev dræbt, blev Atiyah Abd al-Rahman angiveligt
forfremmet til næstkommanderende i al-Qaedas netværk efter den øverste leder Ayman alZawahiri. Atiyah Abd al-Rahman blev selv dræbt af en amerikansk drone i 2010 eller 2011.
David Headley (1960): Amerikansk statsborger, barn af en amerikansk mor og en
pakistansk far. David Headley voksede op i både USA og Pakistan. Som voksen blev han
flere gange dømt for narkohandel, før han blev tilknyttet terrorgrupperne Lashkar-e-Taiba
og al-Qaeda. I 2008 spillede David Headley en central rolle for planlægningen, da den
indiske storby Mumbai blev angrebet af terrorister. Han blev anholdt året efter, mens han
var i gang med at planlægge et lignende angreb mod Jyllands-Posten i Danmark.
Farid Lamrabet (1961): Kom til Sverige fra Marokko i midten af 1980’erne og blev
svensk statsborger i 1993. Har i mange år boet i Stockholm, hvor han tidligere drev en
forretning med lædervarer og marokkansk kunsthåndværk. Ifølge svenske og danske
myndigheder har Farid Lamrabet i mange år indtaget en ledende rolle i Brandbergennetværket. Før han rejste til Irak havde den svenske topterrorist Mohammed Moumou
adresse hjemme hos Farid Lamrabet i Stockholm, og da David Headley rejste rundt i
Europa for at finde opbakning til et terrorangreb mod Jyllands-Posten, opsøgte han Farid
Lamrabet.

Hammad Khürshid (1985): Født i København, men blev som lille sendt til Pakistan for
at bo med familien. Som 18-årig flyttede Hammad Khürshid til Danmark, hvor hans
storebror allerede boede. Brødrene kom til at bo i en lejlighed på Glasvej i Københavns
Nordvestkvarter. Hammad Khürshid lærte hurtigt dansk, og han havde flere forskellige
jobs. I 2007 blev han anholdt i Glasvejsagen og senere idømt en straf på 12 års fængsel.
Ilyas Kashmiri (1964-2011): Kæmpede i 1980’erne mod sovjetiske styrker i
Afghanistan. Siden blev han en indflydelsesrig terrorleder. Ilyas Kashmiri var operationel
leder for den pakistanske terrorgruppe Harakat ul-Jihad-i-Islami. Han var desuden øverste
leder for den mystiske jihad-organisation Brigade 313, og han havde svoret troskab til alQaeda. David Headley har fortalt, hvordan Kashmiri var direkte involveret i planerne om
at angribe Jyllands-Posten i Danmark. I 2011 blev han dræbt af en amerikansk drone i
Waziristan.
Lors Doukaev (1986): Født i Rusland af en mor, som var læge, og en far, som var i
hæren. Da faren blev såret, flyttede familien tilbage til Tjetjenien, hvor Lors Doukaev i
1995 mistede det ene underben i en ulykke med en landmine. Familien flygtede i 2000 til
Belgien, hvor Lors Doukaev begyndte at bokse og siden startede på at studere til arkitekt. I
2010 rejste han til København med en bombe og planer om at angribe Jyllands-Posten i
bagagen.
Major Iqbal (fødselsår ukendt): David Headleys forbindelsesled til den pakistanske
efterretningstjeneste ISI er aldrig blevet identificeret. Under afhøringer har Headley
fortalt, at han aldrig hørte Major Iqbals rigtige navn. Den pakistanske efterretningstjeneste
har nægtet ethvert kendskab til Major Iqbal, som fortsat er internationalt eftersøgt.
Mohamed Geele (1981): Hans far blev dræbt under klankampe i Somalia, hvorefter
familien flygtede til Danmark. Mohamed Geele blev først efterladt hos familie i Somalia,
men blev siden familiesammenført og flyttede til Ålborg. I Danmark uddannede Mohamed
Geele sig, fik arbejde, var rollemodel for unge dansksomaliere og fik kone og børn. I 2010
brød han ind i Kurt Westergaards hus bevæbnet med en økse. Han blev idømt 10 års
fængsel og udvisning fra Danmark.

Mohammed Merah (1988): Født i Frankrig af forældre med algerisk baggrund. Havde
psykiske problemer og var involveret i småkriminalitet, før han i 2012 stod bag en række
skudattentater i Toulouse og omegn.
Mohammed Moumou (1965-2008): Svensk statsborger fra Marokko, som gennem
mange år var en central leder i Brandbergen-netværket. I 2006 blev han skrevet på FN’s
terrorliste. Samme år forlod han Sverige og rejste under falsk navn via København til Irak,
hvor han indtil sin død var en af de højst placerede ledere i al-Qaedas irakiske afdeling.
Mounir Dhahri (1966): Tunesisk statsborger med bopæl i Stockholm. Fra november
2008 og to år frem i tiden var han bortrejst fra Sverige. Den svenske efterretningstjeneste
SÄPO mener, at han i den periode blandt andet opholdt sig i Waziristan, og at al-Qaeda gav
ham ordre om at vende tilbage til Skandinavien for at udføre et terrorangreb mod JyllandsPosten.
Munir Awad (1981): Svensk statsborger med libanesisk baggrund. Har i mange år været
en kendt figur i det radikale islamistiske miljø i Sverige. I 2007 blev Munir Awad anholdt
af etiopiske styrker i Somalia. To år senere blev han anholdt i Pakistan på vej mod
stammeområdet Waziristan. Efter at han blev løsladt, vendte han tilbage til Sverige, hvor
han delte lejlighed med en mand, som blev idømt en lang fængselsstraf for at støtte den
somaliske terrorgruppe al-Shabaab. I december 2010 blev Munir Awad anholdt i Herlev,
og han blev senere idømt 12 års fængsel og udvisning fra Danmark for at have planlagt et
terrorangreb mod Jyllands-Posten.
Omar Aboelazm (1980): Født i Sverige som barn af en svensk mor og en egyptisk far.
Omar Aboelazm lider af Aspergers, har flere domme for seksuelle overgreb og har været
idømt psykiatrisk behandling. Af svensk politi betragtet som dybt utilregnelig. I december
2010 blev Omar Aboelazm anholdt i Herlev, og han blev senere idømt 12 års fængsel og
udvisning fra Danmark for at have planlagt et terrorangreb mod Jyllands-Posten.
Omar el-Hussein (1992): Født og opvokset i Danmark som del af en
danskpalæstinensisk familie. Gik på en HF-uddannelse, men flirtede med bandelivet og
røg ind og ud af fængslet for voldskriminalitet. I november 2013 begik Omar el-Hussein et
knivoverfald i et S-tog og blev idømt to års fængsel. Han blev løsladt 30. januar 2015. To
uger senere svor han troskab til Islamisk Stat og gik til angreb mod et

ytringsfrihedsarrangement på Østerbro og synagogen i Krystalgade i København. Omar elHussein blev selv dræbt af politiet 15. februar 2015.
Sahbi Zalouti (1973): Svensk statsborger af tunesisk oprindelse. Boede på Frihetsvägen
i Stockholm-forstaden Järfälla i en lejlighed, som var ramme om planlægningen af et
terrorangreb mod Jyllands-Posten i Danmark. Sahbi Zalouti var kendt for at have meget
ekstreme holdninger og lagde på sociale medier ikke skjul på sin støtte til militante
islamister. Blev i 2009 tilbageholdt i Pakistan, fordi han var mistænkt for at være på vej til
Waziristan. I december 2010 blev han anholdt i Stockholm, og han blev senere idømt 12
års fængsel og udvisning fra Danmark for at have planlagt et terrorangreb mod JyllandsPosten
Sajid Mir (fødselsår ukendt): David Headleys kontakt i den pakistanske terrorgruppe
Lashkar-e-Taiba er aldrig blevet anholdt. Han er fortsat internationalt eftersøgt.
Shiraz Tariq (1978-2013): Danskpakistaner opvokset i Avedøre. Blev afhørt under
Glostrupsagen og anholdt, men hurtigt løsladt i Glasvejsagen. Shiraz Tariq var stifter og
talsmand for den salafistiske gruppe Kaldet til Islam. Han var veluddannet, veltalende og
var kendt for at prædike for yngre muslimer. I 2013 blev han dræbt under kampe i Syrien.
Tahawwur Rana (1961): Født og opvokset i Pakistan, hvor han under en
militæruddannelse mødte David Headley og blev venner med ham. Tahawwur Rana boede
i en årrække i Canada, men flyttede siden med familien til Chicago, hvor David Headley
også boede. Fra hjemmet i Chicago leverede han økonomisk støtte til Lashkar-e-Taiba og
til planerne om at angribe Jyllands-Posten i Danmark.
Tuneser 1: (1982): Tunesisk statsborger, som flyttede til Danmark som ung, da han blev
gift med en dansk kvinde. Arbejdede som dørmand og dyrkede kampsport på eliteplan.
Blev i 2008 anholdt for drabsplaner mod Kurt Westergaard og administrativt udvist fra
Danmark. Forlod efterfølgende Danmark og bor i dag i et naboland til Danmark.
Tuneser 2: (1971): Tunesisk statsborger, som flyttede til Danmark, da han blev gift med
en dansk kvinde. Havde i en periode et pizzeria i Aarhus, men blev siden førtidspensionist.
I 2008 blev han anholdt for drabsplaner mod Kurt Westergaard og administrativt udvist
fra Danmark, men han vandt en sag mod den danske stat og fik sin opholdstilladelse
tilbage.

