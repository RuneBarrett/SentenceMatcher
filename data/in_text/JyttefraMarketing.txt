





Jytte fra Marketing er desværre gået for i dag. Det hele begyndte, da jeg publicerede dette blogindlæg på Børsen.

 For nylig i en stor dansk virksomhed udspillede følgende dialog sig overhovedet ikke til et internt møde om strategiudrulningen. 



Bjarne (ansvarlig for udrulningen). Jeg havde en fantastisk oplevelse i går. Henrik – en af de butiksansvarlige – ringede for at rose strategien. Især kunne han godt lide ideen om at have ’Kunden i centrum’. Det udryddede alle tvivlsspørgsmål for ham.

For nylig havde han nemlig oplevet, at han var i gang med at være unødig arrogant over for en kunde ude i vores butik og kun have blik for sine egne behov, men så tog han sin smartphone, loggede ind på vores intranet, klikkede ned til fane nummer fire og læste vores ’manifest’. Nede i bullet fire – lige under det med, at vi skal være proaktive – fandt han det med at have kunden i centrum.

Det havde han aldrig tænkt over, og han syntes simpelthen, at det var så instruerende, konkret og uimodståelig enkelt at oversætte til konkret adfærd. Han sagde sågar, at han mente, at vi har stor fordel af denne sætning. Og at han gerne ville have flere af denne type strategier. Kan vi ikke give historien videre til Jytte fra Marketing, så kan hun lave lidt PR på den?”



Kollega: ”Jytte fra Marketing er desværre gået for i dag.”





Den parallelle verden vs. Den virkelige verden


Bjarne får selvfølgelig aldrig succes med sin udrulning i den virkelige verden. Og det er, fordi han ikke spiller efter de regler, der gælder i den. I stedet har han bygget sin strategi til en utopi af en medarbejder, der udelukkende eksisterer i en parallel verden, du ved den, hvor medarbejdere surfer rundt på intranettet for at blive klogere på virksomhedens værdier, når de har en pause mellem to møder, 11 røde KPI’er og 31 ubesvarede mails. I denne parallelle verden er det ganske vist let at få succes. Her er alle omvandrende Excel-ark med perfekte sideskilninger og udstyret med uanet analysekapacitet. Her gør alle, hvad der er bedst for virksomheden, og hvis det glipper for dem, viser du dem bare en graf eller en business-case, så retter de ind med det samme. De læser alle mails grundigt, husker alle detaljer og har intet problem med at sætte kunden i centrum, selvom ikke engang CEO’en ved, hvad det indebærer. Og hvis det kniber med implementeringen af værdierne om, at vi skal være ’ærlige’, ’innovative’ og ’forandringsparate’, så trykker vi blot værdierne på 1000 musemåtter. Så er den ged barberet.



Succesfulde strategier i den parallelle verden har dog det lille indbyggede problem, at de ikke fungerer i den virkelige verden. Her gælder nemlig nogle helt andre regler. Denne bog handler om de regler, og hvordan du skal spille efter dem.



I den virkelige verden kan man fx sagtens indigneret forsvare skattetrykket til samtlige rødvinsmiddage med vennerne, imens man får lavet sort arbejde hjemme på sit hus. I den virkelige verden går man på slankekure, selvom man ved, de ikke virker. Og når vi om tirsdagen træffer beslutningen om ’minus slik i hverdagene!’, så venter vi til mandag med at gå i gang, for vi skal jo lige vænne os til tanken. Og hvordan vænner vi os så til tanken i den mellemliggende periode? Ved at køre ukristelige mængder af slik i hovedet hele ugen, så vi er sikre på ikke at få resultater de første tre uger, som i øvrigt er den eneste periode, vi overholder denne ambition. I den virkelige verden føler vi os snedige, når vi venter med at gå på udsalg til efter jul, så vi kan spare 200 kroner på en trøje, alt imens vi har et ubrugt fitnesskort, der hver måned trækker 250 kroner fra vores konto. I den virkelige verden giver dommere længere straffe til indsatte, når vi går over til sommertid, fordi de har sovet en time mindre, og i den virkelige verden køber vi kogebøger, selvom vi aldrig laver mad efter dem. I den virkelige verden er den mest afgørende faktor for fremmødet til store idealistiske demonstrationer og folketingsvalg, hvorvidt det regner. Og i virkeligheden er Jytte gået, fordi hun har knaldet med Bjarne til julefrokosten, og han ikke siden har skænket hende så meget som et øjekast.





Det laminerede regelsæt


Den virkelige verden er besynderlig. Ved første øjekast er den mere overraskende end n’et i uNbrakonøgle. Men den virkelige verden har også et sæt uomgængelige laminerede regler. De er bare ikke nær så udforskede som dem i den parallelle verden, fordi de udfordrer vores menneskesyn og den måde, vi har tænkt adfærdsændringer på de sidste mange årtier. Men faglig forståelse for den selvsamme menneskelighed, der gør os irrationelle i forhold til fitnesskort, kogebøger og håndteringen af vores moralske kompas, kan bruges til at designe vores adfærd i forudsigelige retninger – uanset om man vil bruge den til at hæve karaktererne for vores børn i skolen, undgå at vores ældre bliver syge på hospitalet, påvirke vores medarbejderes bidrag til strategien, forbedre folkesundheden, sikre, at kollegaerne følger regelsættet eller øge salget. For blot at nævne et par af de eksempler, vi nu skal se på.

Den første ambition med denne bog er at vise dig det uomgængelige regelsæt, som mennesker i den virkelige verden bruger, når de skal beslutte sig for at gøre det ene eller andet. Metoden til at gøre det bliver en parade af konkrete eksempler på, hvordan organisationer, regeringer og enkeltpersoner har opnået målbare resultater ved at kombinere dette regelsæt med videnskabelige studier og øjenvidneberetninger fra frontlinjen.

Den anden ambition er at omsætte al denne værdifulde viden til en konkret metode, du selv kan bruge. Metoden hedder adfærdsdesign. Adfærdsdesign er af nogle blevet udråbt til at være svaret på alle bønner og af andre blevet hånet for at være gammel vin på nye flasker. I den virkelige verden ligger den nok et sted midtimellem. Men adfærdsdesign har vist sig at være et særdeles potent våben, fordi det giver os et mere realistisk billede af de mennesker, vi skal ændre, og dermed giver det os en fornyet forståelse for, hvorfor forandringer kikser, og hvad vi kan gøre ved det. Og hvis du arbejder med at ændre adfærd, er denne viden nødvendig, for det er livsfarligt at negligere den menneskelige natur. Hvis du ikke forstår, hvordan vi mennesker forvalter vores biologi, og dermed undlader at bruge denne viden aktivt i dit arbejde med forandringer, så er du i et fagligt frit fald. Du er Michael Douglas i slutningen af filmen The Game, men der er ingen hoppepude at lande på. Og hvis du ikke kender Michael Douglas, så er du i øvrigt for ung til denne bog. Bed om et glas varm mælk, så du kan falde i søvn. De voksne skal tale sammen nu.





01





5 MISFORSTÅELSER OM DEN VIRKELIGE VERDEN


1: Handling kommer før holdning


”Vi vil kun få succes, hvis vi behandler mennesker, som de faktisk er.”

– David Cameron



Min kone og jeg bor i Lyngby. Det er i virkeligheden et tilfælde. Da vores første datter var et halvt år, tog vi endnu et deprimerende skridt i retning af total småborgerlighed og skrev under på et hus på Amager. Eller rettere sagt, vi havde en klar mundtlig aftale med ejendomsmægleren, som imidlertid ringede to dage efter og fortalte mig, at huset nu var røget i budrunde med begrundelsen, at [indsæt valgfri ejendomsmægler-løgn]. Vi endte med at miste huset, og jeg måtte ringe til min kone lillejuleaften og fortælle hende det. Hun var knust. Vi havde mentalt indrettet huset med børneværelser, diskuteret rummenes funktioner i detaljer og sms’et til venner og familie. Men der var ikke andet at gøre end at lede videre, og to måneder efter faldt vi over vores hus i Lyngby, hvor vi altså nu bor. At denne historie er relevant her, handler hverken om den lille mide af en ejendomsmægler eller om Amager. Den handler om vores held. Vi diskuterer ofte, hvor lykkelige vi er over, at vi ikke fik huset på Amager. Logistikken til arbejde er katastrofal fra Amager, Lyngby er et langt hyggeligere sted end Amager, og vi bor i korridoren ud til endeløs natur ved Lyngby Sø, Bagsværd Sø og Hareskoven, hvor jeg elsker at løbe. Belejligt, ikke? Altså, at jeg har en holdning, der matcher den virkelighed, jeg er havnet i? Egentlig også belejligt, at vi glemmer at forholde os til den store vej, der går direkte gennem vores baghave.



Det viser sig, at jeg ikke er den eneste, der har en god historie om, hvordan tilfældigheder er faldet ud til min fordel. Vi bygger alle sammen det meste af vores tilværelse op over den form for vandtætte, reflekterede og gennemtænkte historier. Som nobelprisvinderen Daniel Kahneman har konkluderet flere steder, så overvurderer mennesker systematisk sammenhængen i en tilfældig tilværelse. Sandheden er lidt mere postmoderne. For i virkeligheden er det ret tilfældigt, hvem vi er gift med, hvilken uddannelse vi har, og hvor vi bor. Men vi bygger historier op, der insinuerer det modsatte på grund af vores behov for at have mening i tilværelsen. Når vi vågner ved siden af den samme person hver morgen, har vi virkelig brug for en god historie om, hvorfor det ikke bare er et produkt af en brandert på Crazy Daisy, men i virkeligheden en fortælling om sand kærlighed.



I forhold til at skabe adfærdsændringer, som det er denne bogs helt konkrete ambition at gøre det, så er denne misforståelse helt central at forstå. Misforståelsen handler om rækkefølgen. Oftest er det ikke holdninger, der definerer vores handlinger. Tværtimod. Handlinger definerer vores holdninger. Hvis vi skal ændre menneskers adfærd, skal vi ikke forsøge at ændre deres holdninger og vente på, at de ændrer deres handlinger. Vi skal ændre deres handlinger og vente på, at de former en holdning baseret på deres handlinger. Bogen vil vise dig, trin for trin, hvordan du lykkes med det.





Den perfekte six-pack


Selv hvis vi skulle lykkes med at ændre holdninger, er det langtfra automatisk lig med ændrede handlinger. Vi er den mest veluddannede generation i verdenshistorien, men vi er samtidig den mest forgældede, overvægtige, medicinerede og stressramte generation. Mere information er ikke vejen frem. Som den amerikanske entreprenør Derek Sivers har bemærket:

”If more information was the answer, we would all be billionaires with perfect abs.”

Alligevel sprøjter vi mails ud, holder fællesmøder, laver lange slidedecks, pjecer, brochurer, informationskampagner, intranetopslag og løftede pegefingre for at påvirke adfærd. Og så undrer vi os bagefter over, at der ikke sker noget. Vores forandringsforsøg er fejlagtigt gennemsyret af to ideer:



Viden – vi tror for meget på, at det handler om at informere vores modtager: Ideen er, at hvis modtageren har informationen og forstår, at en adfærdsændring vil gavne ham, så vil han udføre handlingen.



Vilje – vi tror for meget på, at det handler om at overbevise modtageren: Ideen er, at hvis modtageren er overbevist og gerne vil ændre sig, så gør hun det også.



Det er grundstoffet i den ligning, vi typisk tænker forandringer ind i. Uanset om det er marketing, kommunikation, ledelse, salg eller organisationsudvikling: De ved det + de vil det = de gør det. Selvom hverdagen gang på gang gradbøjer denne sandhed for os i neon, så fortsætter vi med mere af det samme. Vi fortsætter, fordi den underliggende tanke, at det handler om at ændre folks holdning gennem mere information og flere argumenter, er så dybt forankret i os. Men mere information er ikke vejen frem. En meget banal iagttagelse omkring adfærdsændringer er, at vi faktisk ofte er blevet overbevist. Vi har både viden og vilje. Det er bare ikke der, problemet ligger. Det er i eksekveringen af viljen. For vi ved godt, at vi bør spise sundt (viden), og de fleste af os vil gerne (vilje). Og alligevel kikser det. Vi kender de samfundsmæssige fordele ved organdonation (viden), og 80 procent af os siger, at vi faktisk gerne vil donere (vilje), men kun 23 procent af os gør det. Vi er klar over, at vi ikke skal bruge flere penge, end vi har, og vi er meget motiverede for at lade være. Og alligevel har vi overtræk i slutningen af måneden. Vi vil rigtig gerne følge regler og processer på vores arbejdsplads, men de sidste detaljer glipper hele tiden. Vi vil så gerne signalere forandringsparathed og overskud for at ændre kulturen, men vi kan ikke mønstre nogen af delene. Vi vil gerne tilbringe mere tid med vores børn, men alligevel ender vi i sofaen med smartphonen i hånden. Og vi har faktisk besluttet os for at købe et afgørende produkt, fordi det sparer os tid og penge, men vi fik det sgu heller ikke gjort i dag. Hvorfor? Fordi vi er irrationelle.





Disciplinen adfærdsdesign


Den teoretiske understrøm i denne bog bygger på to omfangsrige teoretiske retninger: adfærdsøkonomi og kognitiv psykologi. Og på baggrund af de seneste 60 års adfærdsforskning på disse felter kan man begrave myten om, at mennesket skulle være en rationel maskine, som arbejder for at optimere sin egen hverdag. Tværtimod, vi mennesker handler irrationelt hver evig eneste dag. Og denne grundlæggende indsigt giver os helt nye redskaber og metoder til at skabe forandring. Tilsammen har de givet os disciplinen adfærdsdesign, som er denne bogs udgangspunkt.

Adfærdsdesign er meget kort fortalt kunsten at kunne ændre menneskers adfærd baseret på evidensbaserede indsigter om menneskers måde at træffe beslutninger på. Disciplinen er blevet anerkendt som en moderne og anderledes måde at skabe adfærdsændringer på. At kalde det en moderne tilgang er lidt misvisende, da teorierne som nævnt har mange år på bagen. Når ordet moderne alligevel giver mening, er det, fordi vi i de seneste år har oplevet, hvordan regeringer og virksomheder har præsenteret opsigtsvækkende resultater ved at prioritere denne metode til at løse specifikke, komplicerede problemer.



David Cameron var foregangsmand ved at nedsætte Behavioral Insights Team (BIT) i Storbritannien tilbage i 2010, et hold bestående af forskere og embedsmænd, der bruger adfærdsindsigter til at påvirke de britiske borgere i forskellige retninger. Hele ideen var at lave politikker, der rent faktisk passede til mennesker i den virkelige verden, fremfor et utopisk ideal om de utopiske mennesker i en parallel verden. Videnskabelige fakta frem for naiv idealisme. Som Cameron rammende formulerede det i en TED-talk tilbage i 2010:

”Vi vil kun få succes, hvis vi behandler mennesker, som de faktisk er, i modsætning til, hvordan vi gerne vil have, at de er. Hvis vi kombinerer denne meget simple og grundlæggende konservative tanke – følg den menneskelige natur – ved hjælp af alle fremskridtene i adfærdsøkonomi, så tror jeg, at vi kan skabe mærkbare forbedringer i menneskers velfærd og lykke og skabe et stærkere samfund, uden nødvendigvis at øge statens udgifter.”



Den store succes, som BIT har oplevet med at tackle alt fra ligestilling over integration og compliance til skatteregler, snyd og velgørenhed, har betydet en fornyet interesse og investering i feltet. Obama nedsatte en lignende enhed i Det Hvide Hus, flere store organisationer begynder at pusle med teorierne, og The Nudging Company (TNC), hvor jeg selv har arbejdet i en årrække, arbejder for ministerier, interesseorganisationer og store internationale virksomheder for at løse afgørende problemer i samfundet og forretningen. Tilgangen giver en sammenhængende forklaring på, hvorfor vi hidtil ikke er kommet i mål med nødvendige forandringer, og samtidig er den et konkret og kærkomment alternativ til de mange frustrerede medarbejdere, der er trætte af at bruge de samme redskaber til at opnå de samme utilfredsstillende resultater.





Hjernens to systemer


Når vi som Cameron gerne vil bygge forandringsforsøg, der passer til de mennesker, der skal forandres, så handler det dybest set om at forstå, hvordan vi mennesker træffer valg. Adfærd handler om valg. Så hvis vi kan ændre valgene, kan vi ændre adfærden. Vi ved, at viden + vilje ikke får os i mål, fordi ligningen ikke er bygget til mennesker i den virkelige verden. Det er faktisk en kendsgerning, at man kan skabe store adfærdsmæssige ændringer uden viden og vilje. For vi træffer mange beslutninger helt ubevidst og uden vores bevidste besyv og kendskab. Det er den føromtalte nobelprisvinder Daniel Kahneman, som vi skylder en stor del af æren for denne viden om hjernens metode til at komme frem til en beslutning. Han er bredt anerkendt som en af vor tids mest betydningsfulde psykologer, primært for den del af sit arbejde, der demonstrerer, at vi ikke følger standardøkonomisk teori, når vi træffer beslutninger. På dansk: Vi er irrationelle. Han har sammen med sin nu afdøde kollega Amos Tversky dedikeret sit liv til at arbejde med menneskers irrationelle beslutningsprocesser. Deres væsentligste bidrag til forståelsen af beslutningsprocesser er, at vi mennesker, firkantet forklaret, har to systemer til rådighed, når vi skal træffe en beslutning:



System 1: Hurtigt, automatisk, ukontrolleret, ubevidst, intuitivt.

System 2: Langsomt, reflekteret, kontrolleret, bevidst.



Hvis jeg beder dig om at udtale din mors navn bagfra, lave en marketingstrategi eller åbne et kontor i Kina, sætter jeg dit system 2 i gang. Du bruger system 2, når du skal koncentrere dig om kompliceret fagstof, når du skal forberede dig til en vigtig præsentation, når du skal lære at tale spansk, eller når du skal lave et pocheret æg for første gang. System 2 håndterer komplekse og nye opgaver, og prisen er tankemæssig energi og tid. Det kan man også spore fysiologisk. System 2 bruger fx flere kalorier end system 1, og dine pupiller udvider sig målbart, når du udfører system 2-tænkning, ligesom din puls ofte stiger en smule. Kort sagt; det er energikrævende at bruge system 2.



Hvis vi derimod skal sætte system 1 i gang, kan jeg bede dig om at fuldføre sætningen: ’rosinen i …’. Det er umuligt at undgå at sige ’pølseenden’. Det går hurtigt, foregår automatisk og kræver ingen energi. Det er system 1, der sætter dig i stand til at udføre motorisk komplekse opgaver som at børste tænder og køre bil uden at tænke over det. Det er også det system, der betyder, at du kan løse utrolige opgaver som at aflæse din vens humør over telefonen udelukkende ved den måde, han siger ’hej’ på. System 1 arbejder enormt hurtigt og er en maskine, der fungerer på baggrund af vaner, tommelfingerregler og erfaringer, også kaldet kognitive smutveje eller biases. Dem ser vi nærmere på, når vi kommer til bogens metodeafsnit. De er uundværlige i vores dagligdag, fordi de sætter os i stand til at skære gennem den utrolige mængde kompleksitet, vi oplever i vores liv, og træffe en beslutning. Men prisen for at bruge system 1 er ofte fejlfortolkninger, manglende sans for det langsigtede perspektiv og dårlige beslutninger. Vi har nemlig svært ved at håndtere den konstante strøm af konklusioner og anbefalinger, som system 1 konstant sender i retning af os for at kunne navigere hurtigt. En klassiker indenfor feltet er svaret på dette spørgsmål:

”How many of each animal did Moses take on the arch?”



Hvis du er som de fleste, så tilbød system 1 dig et hurtigt svar: ’to’. På et millisekund eftersøgte den din generelle paratviden fra kristendomsundervisningen. Men sandheden er imidlertid en anden. Moses tog ikke ét eneste dyr med på arken. For det var Noah, der havde en ark og stod for det givetvis ret besværlige arbejde at mønstre to af hver slags dyr. Men fordi Moses ikke er en unaturlig skikkelse i en bibelsk kontekst, så bemærker vi slet ikke denne udskiftning i spørgsmålet, fordi system 1 allerede er videre. System 1 er ikke en detaljerytter og prioriterer tempo over præcision





Den første misforståelse


Den første misforståelse ud af de fem handler om rækkefølge. I den virkelige verden kommer handling nemlig før holdning. Og mange af vores holdninger har vi blot bygget til at matche den adfærd, system 1 har valgt for os. Denne misforståelse betyder, at vi investerer alt for meget tid i at forklare, kommunikere og undervise vores kollegaer og målgruppe, fordi vi tror, at adfærdsændringer primært handler om at ændre folks holdninger. Men viden og vilje er ikke nok, og handlinger bør prioriteres over holdninger. I omegnen af 90 procent af tiden handler vi ud fra system 1, men vi har et stort behov for at identificere os med system 2 – det reflekterede menneske, der objektivt vejer for og imod, inden det beslutter sig. Og konsekvensen er blevet, at vi bygger system 2-strategier til system 1-modtagere. For når vi skal planlægge adfærdsændringen, gør vi det ofte på et møde, i en workshop eller til virksomhedens årlige kick off, hvor der er rigelig tid til at diskutere, vende og dreje, læse og udfordre. Så vi ender med en strategi, der afspejler den situation, den er udtænkt i. Men når vi skal eksekvere den selvsamme strategi i en umulig og presset hverdag, så er situationen en anden, og system 1 har overtaget rattet. Og det er denne indsigt, som David Cameron, Obama, Google, Amazon, Novo Nordisk og andre globale virksomheder ved fronten af forandringsteorien har inkorporeret i store dele af deres arbejde, fordi denne erkendelse af, at vi skal bygge strategier, processer og rutiner, der passer til den menneskelige biologi, rummer et særdeles potent alternativ til vores normale redskabskasse.





2: Kejserens agile klæder skal af


”A four-year-old child could understand this report. Run out and find me a four-year-old child. I can’t make head nor tail out of it.”

– Groucho Marx



I 1990 fik Elizabeth Newton sin ph.d. for at udtænke og gennemføre det simple eksperiment ’tappers and listeners’. Den ene gruppe (tappers) skulle tromme en sang med fingrene på bordkanten. Den anden gruppe (lytterne) skulle forsøge at gætte, hvilken sang der blev trommet. Man skulle måske tro, at det var ret let at gætte en af disse sange, fordi ’trommerne’ kun kunne vælge mellem melodier, som lytterne med sikkerhed kendte, fx Happy Birthday eller nationalsangen. Men sådan gik det ikke – kun 2,5 procent af sangene blev gættet (3 ud af 120). Men her er det mere interessante ved forsøget: Inden ’trommerne’ gik i gang, blev de bedt om at vurdere oddsene for, at sangen ville blive gættet. Deres eget bud var intet mindre end 50 procent. De troede altså, at lytterne ville gætte 1 ud af 2 sange. I virkeligheden gættede de kun 1 ud af 40 sange. Årsagen til denne fejlvurdering er ’The curse of knowledge’, navngivet af forfatterne Dan og Chip Heath i deres glimrende bog Made To Stick, hvor eksperimentet er beskrevet. Når trommerne trommer sangen, kan de ikke undgå at høre sangen i deres eget hoved (prøv selv at tromme ’I dag er det Mortens fødselsdag’). Og endnu vigtigere: De kan ikke sætte sig ind i, hvordan det må være ikke at besidde denne forhåndsviden. Vi kan ikke drømme os tilbage til dengang, vi ikke vidste det, vi ved nu. Vi kan ikke forstå, hvordan det må være ikke at have vores viden, og det betyder, at vi ikke kan sætte os i modtagerens sted. Konsekvensen er, at vi – ligesom i eksperimentet – overvurderer vore modtageres evne til at forstå vores budskab. Vi tror, at vores melodi er konkret og meningsfuld. Men for modtageren er den abstrakt og lyder mest af alt som en usammenhængende morsekode.





Forbandelsen i hverdagen


’Tappers and listeners’-eksperimentet bliver genskabt hver dag, når direktører forklarer strategier til måbende medarbejdere. Når projektledere forsøger at eksekvere deres mellemlederes krav om større ’agilitet’, fem minutter inden ungerne skal hentes i børnehaven. Når embedsmænd og fagpersoner tromler borgerne med indforstået fagjargon i borgerbreve. Eller når vi selv terroriserer vore kollegaer med abstrakte PowerPoint-præsentationer og fraværende mellemregninger. Vi trommer alle derudad og forudsætter, at modtageren nynner med. Når direktøren trommer strategien ’Vi skal have kunden i centrum’, så hører hun selv en sang fyldt med følelser, detaljer og nuancer. Men modtagerne hører en vag, ukonkret ambition. Og hvad værre er: De kan ikke handle på den. ’Vi skal have kunden i centrum’ er måske en glimrende rettesnor for adfærd helt inde i direktørens hoved, men hvad betyder det konkret for Call Center-medarbejderen, som skal udleve strategien?

Tappers and listeners-eksperimentet viser en af de dybeste faldgruber, mange strategier er født og aflivet ved. Det første problem er, at de, der udtænker strategien, er indforståede. Men lige bagefter opstår der faktisk et sekundært problem, som ofte er lidt overraskende. For det viser sig, at afsenderne ofte heller ikke selv ved, hvad de mener, når man trykker dem på maven. Jo, de kan godt sige, at ’Kunden i centrum’ handler om at ’være mere opmærksom på kunden’ eller ’være proaktiv omkring deres behov’, men de kan ikke fortælle, hvad det helt konkret betyder for medarbejderens adfærd en tilfældig tirsdag klokken kvart over 10. I betragtning af, at adfærd er et modeord i disse tider, er det slående, hvor dårlige vi er til at tale om den. Men den banale, befriende tanke, som denne bog forfølger, er, at hvis man vil ændre adfærd, så kræver det blot, at man ved, hvilken adfærd man gerne vil skabe.





Færre visioner, tak


Der findes en hellig ko, der dagligt spærrer vejen og umuliggør reelle diskussioner af, hvad der foregår i den virkelige verden. En slags kryptonit for adfærdsændringer. Og det er ’Visionen’. Men mellem os sagt: Det er ok, at du ikke har en vision. Det er også ok, at I ikke har et manifest, et værdisæt og et ’purpose’. For hvis man færdes der, hvor arbejdet rent faktisk bliver gjort i organisationer, så opdager man ret hurtigt to ting:



For det første at der ikke rigtig er nogen, der forholder sig til virksomhedens værdisæt og visioner i hverdagen. Enten fordi de ikke kender dem, eller fordi de er fyldt med tomme floskler som ’Vi er ærlige, proaktive og helhedstænkende’. Oftest omtales disse værdisæt med et anstrengt smil på læben af medarbejderne, og der er da også meget litteratur, der viser, at disse visioner er utrolig langt fra den hverdag, hvor arbejdet bliver lavet, og adfærden ofte skal ændres. Eksempelvis viser en undersøgelse fra The Covey Institute, at kun halvdelen af medarbejderne i en lang række amerikanske virksomheder kendte organisationens vision. Men endnu mere interessant: Kun ca. 25 procent kunne svare på, hvordan de selv kunne bidrage til strategien i hverdagen. Det er en katastrofe for strategien, og denne problemstilling er langt væsentligere at løse end at forsøge at efterrationalisere sig til et ’purpose’.



For det andet, at der er opstået et presserende behov for konkrete instruktioner til at guide adfærd, prioriteringer og fokus, når man er ude i linjerne i organisationen. Medarbejderne, kollegaerne, borgerne og chefernes system 2’ere er mast helt i bund af KPI’er, strategier, omorganiseringer, lovkrav og alt det andet. De har ikke brug for flere leveregler, mantraer og manifester. De har brug for tydelige adfærdsforankrede mål. Og denne tilgang er da også ved at pible frem rundtomkring i de danske C20-virksomheder, hvor flere HR-afdelinger og ledergrupper har indset, at virksomheder og organisationers succes afhænger af medarbejdernes konkrete adfærd. Men det går langsomt, og dette fokus på adfærd bliver ofte overmandet af velmente ideer om, at man nu om dage skal have en formålsdreven virksomhed. Ideen er, at mennesker har brug for at tillægge det, vi laver, mening, og derfor bliver der brugt utrolig mange resurser på denne disciplin. På alle niveauer i organisationen. Problemet er, at anstrengelserne oftest ikke kommer længere end til det stykke papir, som lederne laver til sig selv, fordi strategien er så underfrankeret, at den ikke engang har porto nok til at komme ud af rummet. Og lederne? De kigger ofte ikke engang selv på den i ugerne og årene efter. Processen, der er gået forud, er typisk, at ledelsen får forklaret af en velmenende ledelseskonsulent eller HR-medarbejder, at de er nødt til at have en vision (eller finde på en hurtigst muligt!). For det er nu engang sådan, at der ikke er nogen, der går på arbejde for at arbejde. De går på arbejde for at gøre en forskel og være en del af noget større. Men der er ét karaktertræk, der kendetegner de mennesker, der tror på, at arbejde handler om at realisere en højere, abstrakt mening, og det er, at de ikke selv laver det konkrete arbejde. De sidder typisk og drikker isvand på Comwell Kolding med resten af ledelsesteamet, mens de forsøger at gøre konkret arbejde abstrakt for på en misforstået måde at gøre sig fortjente til deres løn.

Sandheden er, at der findes en forsvindende lille procentdel arbejdspladser, hvor man arbejder for et højere formål. For på langt de fleste arbejdspladser er der intet højere formål. Det handler oftest overordnet om at tjene flere penge end sidste år. Men det er bare, som om ingen tør sige det. Det er som en moderne opførelse af kejserens nye agile klæder. Og det er et tåbelig corporate-tabu. Det handler nemlig ikke om at skabe en højere mening ved at gå på arbejde. Det handler faktisk om noget meget finere: mening. Det handler om at føle, at man kan bidrage til det konkrete projekt. At man gør det godt og får det at vide. At man skaber resultater. At man får sin løn. At man kan være sammen med familien uden at føle, at man burde være et andet sted. At man bliver bedre. Det er langt mere prosaisk og konkret. For nogle af os er der utrolig meget mening i at skabe nogle ting, der ikke var der før; fx at skrive en bog. For andre er der mening i at lave en perfekt korrektur eller holde deadlinen på et projekt. Men for ingen er der en mening i at få lagt et lamineret værdisæt på kanten af skrivebordet, hvor der står, at de skal tænke ’mindre i siloer’ og være ’ærlige og helhedstænkende’.





Hvis nu det ikke er en højere mening, hvad er det så?


Teresa Amabile, der er Director of Research på Harvard Business School er også moderen til begrebet (og bogen) The Progress Principle. Sammen med sit team stod hun bag en undersøgelse af, hvilken faktor der er mest afgørende for det såkaldte ’inner work life’. Inner work life er en betegnelse for den myriade af følelser, en medarbejder oplever i løbet af en arbejdsdag. Hvor glade de er, hvor motiverede de føler sig, hvor meningsfyldte de oplever deres arbejdsopgaver, hvor postitivt stemte de er i forhold til deres arbejdsplads, deres team, deres leder og dem selv. Dette inner work life har vist sig som den mest afgørende faktor for en medarbejders produktivitet, motivation og innovationskapacitet, men man har ikke haft nogen klare, konkrete svar på, hvad der driver den i hverdagen. Derfor satte Teresa Amabile sig for at undersøge det sammen med sit team. 300 forsøgspersoner blev bedt om at føre dagbog i løbet af deres arbejdsdag, for at man kunne blive klogere på, hvad der skabte motivation og arbejdsglæde. Den efterfølgende analyse af de over 12.000 dagbogsnotater blev sammenholdt med en omfattende behandling af litteraturen på området. På baggrund af undersøgelsen konkluderede Amabile, at den mest prediktive faktor for et godt inner work life – og dermed produktivitet, motivation og generel arbejdsglæde, var oplevelsen af fremdrift. Altså oplevelsen af, at man kan se tilbage på dagen og notere sig, at man har udrettet noget. At man overhovedet har været der. Og modsat var den mest ødelæggende faktor for et positivt inner work life oplevelsen af stilstand eller tilbageskridt. Undersøgelsen viser noget, som vi nok alle kender fra vores hverdag. Det, der betyder noget for vores motivation, er ikke musemåtten med de fire værdier påtrykt, det er derimod følelsen af, at vi har bidraget værdifuldt til det, vi arbejder med. Det er ikke visionen, der får os ud af sengen om morgenen, det er vækkeuret.



Jeg har været involveret i et projekt med en stor dansk restaurationskæde, der satsede stort på service. De havde udviklet flere flotte modeller for den service. Blandt andet, at man skulle have ’kunden i centrum’, at man skulle være ’et skridt foran kunden’ og at man skulle være en ’god vært’. Men den 20-årige, der skal eksekvere strategien, er der, fordi han skal spare op til sin tur til Fjernøsten om to måneder, og han er i øvrigt lige kommet dehydreret på arbejde med seriøse tømmermænd. Han er ikke optaget af at eksekvere en vag strategi. Han er tørstig! Men han vil jo gerne bidrage. Han vil gerne gøre det godt. Derfor skal det foretrukne redskab ikke være en abstrakt, visionær system 2-anvisning, det skal derimod være konkret og handlingsanvisende.

Det handler om at fortælle ham, at han skal smile til kunderne, møde dem i døren, trække deres stol ud for dem og spørge til, hvordan deres dag har været. Så kan han bidrage og finde mening i sin adfærd fremfor at skuffe sig selv og andre, når han forsøger at oversætte direktørens trommende melodi, imens restauranten koger over af travlhed.





Den anden misforståelse


Den anden misforståelse handler om abstraktionsniveauet. Vi er alle ramt af ’curse of knowledge’ og tapper derfor derudad med indforståede dagsordener, som det desværre kræver rigelige mængder af system 2-energi at afkode. Og midt i vores fetichdyrkelse af visioner, missioner og manifester har vi glemt den hamrende banale iagttagelse om adfærdsændringer: Før man kan ændre en adfærd i en specifik retning, er man nødt til at vide, hvilken adfærd man gerne vil skabe. Derfor skal vi tale mere om den adfærd og mindre om vage missioner og abstrakte visioner. Det første er svært, det andet er gratis. Men for at det kan lykkes, kræver det, at vi alle tager bladet fra munden, hiver kejserens agile klæder af og insisterer på, at mening, arbejdsglæde og effektivitet kommer i oversættelsen til hverdagen. Og denne oversættelse er banal. For adfærd er banal.





3: Vores båndbredde er begrænset


”Thinking is to humans as swimming is to cats; they can do it but they’d prefer not to.”

– Daniel Kahneman



For nylig havde jeg 100 skarpe advokater i et rum til et foredrag om change management, og det var mildest talt vanskeligt at overbevise dem. Vanskeligt at overbevise dem om den videnskab, vi netop har set på, der viser os, at mennesker ikke altid handler rationelt og velovervejet. ”Loven er ikke irrationel,” som en ældre partner med grå stænk, dyrt, nålestribet jakkesæt og intimiderende hornbriller fortalte mig i en pause. ”Nej, men det er de mennesker, der udøver den,” tænkte jeg for mig selv, mens jeg stod og fiflede lidt perpleks med min computer. Jeg ledte efter et slide med mit yndlingsstudie, som jeg ville klippe ind i præsentationen. Studiet viser, at irrationelle beslutninger foregår i selv de højeste instanser i samfundet – fx i dommerstanden. Og det repræsenterer dermed den sidste brik i puslespillet, der viser, hvorfor vi ofte kikser, når vi vil skabe forandringer. Uanset om det handler om change management, retssikkerhed eller om at holde os væk fra kage. Det viser sig nemlig, at den selvsamme faktor, der gør det svært for os at holde os væk fra kage og andre synder, korrumperer dommeres evne til at føre en fair retssag. Lad os først tage dommerne, og så kommer vi til kagen.



I det omtalte studie sammenlignede man dommeres kendelser i forbindelse med prøveløsladelser. Dommerne brugte i gennemsnit seks minutter på hver kendelse, og kun ca. 35 procent af ansøgerne fik medhold. Den lette og sikre beslutning for dommerne var altså at sige nej. Eftersom prøveløsladelse må betragtes som en ’gave’ fra staten, er der ikke nogen risiko i at sende den indsatte tilbage til fængslet. Men der er knyttet en risiko til at sende dem ud i samfundet igen. For tænk nu, hvis de begår ny kriminalitet. Kort sagt: Det kræver langt mere energi for system 2 at give en prøveløsladelse end at sende den indsatte tilbage til fængslet.

Forskerne koblede prøveløsladelserne med ét andet parameter: Hvad var klokken? Mere præcist blev tidspunktet for hver afgørelse noteret og sammenholdt med tidspunktet for dommernes tre pauser – formiddagspausen, frokostpausen og eftermiddagspausen. Alt efter synspunkt gav studiet varierende resultater. For en fagperson, der er interesseret i at ændre adfærd, gav det nogle perspektivrige resultater. For en borger i retsstaten var det nogle lidt mere bekymrende. Der var nemlig en direkte korrelation mellem, hvor længe det var, siden dommeren havde spist og slappet af, og hvor stor sandsynligheden var for en prøveløsladelse. Her har du den berømte graf:



Som du kan se, ligger over 65 procent af prøveløsladelserne umiddelbart efter pauserne, og ca. to timer senere, altså lige inden den næste pause, var prøveløsladelserne nærmest lig nul. Hvorfor? Fordi tænkning kræver energi. Og fordi kompliceret tænkning foregår i system 2, som hurtigt bliver træt. Og når vi bliver trætte og udmattede, gør vi det, som kræver mindst disciplin og energi. I dommernes tilfælde betyder den manglende energi, at de træffer de ’lette’ beslutninger og siger nej. Terminologien med de to systemer bliver relevant her. Lidt generaliserende kan vi sige, at når system 2 bliver træt, så begynder system 1 at træffe beslutninger for os. Og da system 1 kører efter devisen, at tempo er bedre end præcision, så træffer det ofte den ’lette’ beslutning. I retssalen ender det i dette tilfælde med en afvisning af den indsattes ønske om prøveløsladelse. I vores organisationer ender det med, at medarbejderne falder tilbage til gamle vaner. I salget ender det med, at kunden ikke får købt.



Eksemplet er ikke det eneste, der viser, hvordan dommerstanden giver en unfair behandling på grund af mental træthed. Tre forskere, Christopher Barnes, Kyoungmin og Cristiano Guarana, viste for nylig, at dommere giver længere straffe, hvis de er trætte. Hvordan tester man det i den virkelige verden på en troværdig måde? Det nytter jo ikke at spørge dommerne, hele pointen er, at vi ikke er klar over de konsekvenser, vores trætte system 2 har for os. I stedet gjorde forskerne noget smart. De tog udgangspunkt i det, man kender som ’Sleepy Monday’. Sleepy Monday er mandagen, efter at vi er gået over til sommertid. Som bekendt stiller vi urene en time frem natten mellem lørdag og søndag, hvilket for mange betyder mindre søvn. Men denne søvnreduktion fortsætter længere end til om søndagen. Studier viser, at vi tager på arbejde om mandagen med gennemsnitlig 40 minutters mindre søvn end den foregående mandag, og derfor skaber denne mandag et naturligt forsøg, hvor man kan bedømme dommeres vurdering af straflængden. Og der var en mærkbar effekt af den manglende søvn. Dommerne gav i gennemsnit 5 procent længere straffe på Sleepy Monday i sammenligning med de to foregående mandage. Som forfatterne skriver i en artikel til Harvard Business Review, så er der er god grund til at tro, at vi andre er langt hårdere ramt i vores vurderinger, fordi vi ikke ifører os en kappe om morgenen og specifikt er underlagt et rationelt regelsæt for vores beslutninger.





Ego depletion og kage


Og her har vi så i øvrigt svaret på, hvorfor vi ofte kommer til at spise kage, når vi er mentalt udmattede. For resursen, vi kender som selvdisciplin, residerer i system 2, og det vil sige, at når vi i løbet af dagen har brugt en masse tid og energi på at svare på mails, være fokuserede i kedelige møder, være søde over for vores kollegaer og smalltalket til frokosten, har vi ikke mere selvdisciplin tilbage, når kagen bliver smidt på bordet klokken 15. System 1 træder ind på scenen: haps. I samme boldgade er mennesker, der udsættes for en tankemæssigt krævende opgave, fx at løse et kompliceret regnestykke, samtidig med at de udsættes for en fristelse, fx kage, mere tilbøjelige til at lade sig friste. De tunge system 2-opgaver tærer simpelthen på vores selvdisciplin.

I et relateret forsøg bad man en gruppe mennesker skrive en historie på en pc. Halvdelen af gruppen fik at vide, at de ikke måtte bruge bogstaverne ’a’ og ’n’. Efterfølgende skulle de alle se, hvor længe de kunne have hænderne i en spand med iskoldt vand. De, der måtte bruge alle bogstaver, kunne i snit holde deres hænder i isvandet i 80 sekunder, imens gruppen, der ikke måtte bruge ’a’ og ’n’, blot kunne holde deres hånd i vandet i 27 sekunder. Samme logik udspiller sig, hvis man beder folk om udelukkende at spise selleri og radiser fra en stor buffet, hvor der også står kage og andre spændende ting. Disse mennesker giver hurtigere op, når de bagefter bliver stillet overfor en vanskelig og krævende mental opgave. Alle disse forunderlige studier afsøger et begreb, der kaldes ’ego depletion’. Ego depletion betyder, at vi nedbryder og udmatter vores evne til at løse komplicerede opgaver og udøve selvdisciplin, når vi belaster vores kognitive evner i system 2. Det er det, der sker for dommerne. Og det er det, der sker for os i buffeten. Og netop dette trætte system 2 er svaret på, hvorfor vi har så svært ved at ændre vores egen og andres adfærd. For det kræver betragtelige mængder af energi, når man skal eksekvere forandringer, der er designet udelukkende til system 2. Og derfor lader vi være – for vi har jo allerede opbrugt vores system 2-energi på de hundrede andre målsætninger, KPI’er og strategier.





Tunnelsyn bruger al vores båndbredde


Jeg betragter det som særdeles usandsynligt, at advokaten med de intimiderende hornbriller har anbefalet mig til sit netværk siden vores ’samtale’. Jeg fandt aldrig slidet, og min pointe nåede ved denne lejlighed ikke en helt overbevisende flyvehøjde. Ikke desto mindre var jeg heldig at få taletid for en stor gruppe Finance Directors fra en global televirksomhed måneden efter. Om selvsamme emne, men med lidt mere held. Efter at have arbejdet med forståelsen af det trætte system 2 og de konsekvenser, det har for vores evne til at træffe gode beslutninger og give forandringsforsøg en fair chance, diskuterede vi en beslægtet psykologisk faktor, der har samme konsekvens. Den skal man finde gemt i den fantastiske videnskab bag begrebet ’Scarcity’, som direkte oversat betyder ’knaphed’. Den korte historie er: Knaphed motiverer. Vi frygter at miste muligheder, og derfor tillægger vi ofte værdi til det, der er svært at få fat på, eller det, vi er lige ved at miste. Kunstværker, borde på restauranter, koncertbilletter, kun-på-søndag-i-BILKA. Er resursen knap, skaber det motivation for at handle hurtigt. Knaphed skaber på denne måde et klart fokus – eller det, som forskerne Sendhil Mullainathan og Eldar Shafir kalder ’tunnelsyn’ i deres anbefalelsesværdige bog, der netop hedder Scarcity. Deres forskning er bredt anerkendt som et gennembrud i den måde, vi ser på komplekse emner som fx fattigdom, ensomhed og prioriteringer. Tunnelsynet er godt for os, fordi det lader os fokusere på en krise, en stor udfordring eller en kompliceret opgave med en deadline. Det er tunnelsynet, der får den studerende til at skrive specialet færdigt til tiden, og som får journalisten til at nå at skrive en fremragende artikel imod alle odds. Men fordelene ved tunnelsynet kommer ikke gratis – vi betaler dyrt gennem det, som Mullainathan og Shafir omtaler som ’båndbredde-skatten’. Den betyder kort fortalt, at når vi lægger al energien ét sted, så må vi give afkald på resurser til at overskue alle de andre ting, vi skal gøre. Vi får derfor sværere ved at tænke langsigtet – og vi har sværere ved at kontrollere vores viljestyrke, sådan som vi lige har set det. Journalisten tager tre kilo på, og den studerende glemmer alt om at pleje det anstrengte forhold til kæresten. Det havde de ellers aftalt, at han skulle, to måneder inden. Men al energi i system 2 er fokuseret på det, der foregår i tunnelen. Og det leder os til begrebet Båndbredde.

Du kender sikkert fornemmelsen af, at din computer kører forbandet langsomt, når du har flere programmer kørende på en gang, arbejder via dit fjernskrivebord og forsøger at streame en HD-film samtidig. Det er, fordi du beder din computer løse flere opgaver, end den har kapacitet til. Du presser dens båndbredde. Hjernen fungerer på ca. samme måde. Jo flere programmer du har i hovedet, jo langsommere kører din maskine. Vores internetforbindelse har 40-doblet sin kapacitet det seneste årti, men den menneskelige båndbredde har ikke rykket sig nævneværdigt det sidste årtusind. Vi har den samme maskine til rådighed, men skal honorere nogle helt andre krav. Og vores løsning på at fikse en masse opgaver samtidig bliver desværre ofte at nedprioritere en stor del af dem i dyb glemsel.



Tunnelsynet har altså den konsekvens, at vi glemmer væsentlige ting og har svært ved at overskue alt det, der ligger på vores tallerken, og det er en konsekvens, der har kostet mange menneskeliv gennem tiden. Vi ved mest om fejl og uhensigtsmæssig adfærd fra de steder i samfundet, hvor der er mange penge eller menneskeliv på spil, og hvor der derfor er store incitamenter forbundet med at finde grundene til fejl. Derfor har man gennem årene haft rig adgang til store undersøgelser i forbindelse med fx flystyrt. Disse studier viser, at den klart største risiko for at dø i et flystyrt intet har med teknologi eller materiel at gøre. Over halvdelen af flystyrt er nemlig et produkt af, at kaptajnen flyver et perfekt fungerende fly direkte ned i jorden. Det sker så ofte, at der findes et begreb for det: CFIT – ’controlled flight into terrain’. CFIT-ulykker er estimeret til at have kostet 190 menneskeliv mellem 1987 og 1998 med en pris på materiel skade på over 1,5 milliarder kroner, og det er alene i det amerikanske flyvevåben. På grund af de mange flystyrt og de grelle konsekvenser iværksatte det amerikanske flyvevåben for nogle år siden en undersøgelse og fandt frem til grunden. Flystyrtene, som i øvrigt ville være en umulighed i den parallelle verden, skyldes ’task saturation’, hvilket betyder ’opgavemætning’ og i virkeligheden bare er et andet ord for et træt system 2, der ikke har båndbredde nok til at overskue alle opgaver og derfor fortaber sig i tunnelen og fokuserer på én opgave. Undersøgelsen viste konkret, at i over halvdelen af tilfældene var flystyrtet et produkt af, at kaptajnen havde mistet overblikket i cockpittet og i stedet havde fokuseret på en marginal opgave, med det resultat, at han havde ignoreret alle advarsler og var fløjet direkte ned i jorden. Pointen med denne historie er, at vi alle er ofre for denne tvungne prioritering, og at det kan betyde, at vi også mister fornemmelsen for missionen og flyver direkte ned i jorden uden grund. For når du bruger massiv båndbredde på nogle presserende problemer, som fx den næste mail eller opgave, eller det næste møde, mister du ofte fornemmelsen for grundlæggende problemer i dit liv. Og hermed er stenene lagt til at kunne sige noget meget provokerende: Det er derfor, at fattige mennesker er så dumme.





Fattige menneskers båndbredde


Forskerne bag bogen Scarcity har gennemført en række forsøg, der viser, hvad knappe økonomiske resurser gør ved mennesker. Det er på én gang fascinerende og skræmmende. Hvis du beder fattige mennesker om blot at tænke på en hypotetisk reparation af deres bil til 1.000 dollars, falder deres præstation i en efterfølgende IQ-test midlertidigt med 13-14 point. Denne midlertidige nedsættelse af IQ’en svarer til at miste én nats søvn. Lad os antage, at du har mistet en nats søvn, fordi dit barn har holdt dig oppe om natten, eller fordi du ikke kan slippe den der opgave, der fylder i dit hoved, eller den der konflikt, hvor du bare skulle have sagt sådan og sådan! Hvor motiveret er du nu den efterfølgende aften for at logge ind med dit NEMid for at tjekke op på din pension? Og implikationerne ved knaphed rækker videre. I et andet forsøg viste forskerne en række ord til deres forsøgspersoner. Alle ordene var associeret med ordet ’penge’, fx ord som økonomi, budget, pung og så videre – men selve ordet ’penge’ blev aldrig vist. Jo fattigere forsøgspersonerne var, jo større odds var der for, at de så ordet ’penge’. Pointen er, at mennesker med lav indkomst ser penge-dagsordenen – også når den ikke er der. Fordi de så desperat mangler dem, så fokuserer de på dem hele tiden. Og det dræner dem konstant for system 2-energi til andre beslutninger. Når børnene skal på lejrskole, ser mennesker med lav indkomst ’penge’, og det gælder også, når julen nærmer sig, eller når de skal forholde sig til deres forsikringer.

Forskningen viser, hvordan dette konstante fokus på penge betyder, at denne befolkningsgruppe ikke har nok energi til alle andre beslutninger – ligesom journalisterne og de studerende. Og det er (blandt andet) derfor, at de ender med Kviklån og type 2-diabetes. Denne viden kunne jo hurtigt føre til, at man kan føle sig som en bedrevidende beslutningsmaskine i sit hus i Lyngby, selvom man har købt et hus midt på motorvejen. Det interessante er imidlertid, at begrænsningen i båndbredde både gælder rige, fattige og alle os ind imellem. Forskerne fører belæg for, hvordan det ikke kun er mennesker med lav indkomst, der performer dårligere på grund af knaphed. Det er os alle – det er bare ikke den samme type knaphed, vi oplever. Den oplysende videnskab om fattigdoms sammenhæng med dårlige beslutninger andre steder i livet udspiller sig nemlig i store organisationer hver eneste dag. Her er det blot ikke knaphed på penge, der presser os, men derimod knaphed på især tid og energi. Og det var blandt andet det, jeg diskuterede med de 30 Finance Directors, der stod overfor en gigantisk udrulning af et nyt it-system i 14 lande. For i moderne organisationer oplever alle medarbejdere et stort pres for at levere. På deadlines, KPI’er, vækst og innovation. Det skaber knaphed på tid, som igen skaber tunnelsyn og derved skaber et overgreb på vores båndbredde. Det er derfor, medarbejdere ofte ikke er i compliance med dit og dat. De er ’inde i tunnelen’ og har ikke blik for alt det andet. ’Alt det andet’ dækker over andre KPI’er, andre dagsordener, deres mål om at tabe fem kilo eller deres brændende ønske om at kunne fordybe sig i deres faglighed. Det må vente. Ligesom pensionsindbetalingerne og udskiftningen af det gamle køleskab.





Den tredje misforståelse


Den tredje misforståelse handler om båndbredde. Vi kommunikerer til vores stakeholdere ud fra den præmis, at de har et fuldt opladet system 2. At de kan indgå lige så aktivt i vores strategi, som vi selv kunne, da vi lavede den. Misforståelsen illustrerer, at manglende forandringer ofte ikke handler om manglende viden, vilje eller kompetencer. Det handler om vores menneskelige begrænsninger i system 2, og de grelle konsekvenser, som overfaldet på vores båndbredde skaber. Det understreger samtidig, hvorfor system 1 skal indtænkes, når vi designer strategier. For når vi blive pressede af ønskerne fra chefer, ægtefæller og samfund, så bliver motivationen til at efterrationalisere, at ønskerne er urimeligt langt større end overskuddet af energi til at se åbent på dem. Konsekvensen er, at vi efterrationaliserer vores nuværende adfærd i stedet for at forandre os. Og det betyder samtidig, at det ikke er gode argumenter, der kommer til at flytte os. Det er heller ikke brændende platforme, slogans eller visioner. Kort sagt, det er ikke mere system 2. Det er derimod strategier, processer, kommunikation, marketing og ledelse, der, som David Cameron efterspurgte, er skræddersyet til system 1. Til mennesker i den virkelige verden.





4: Kontekst er king


”Hej, mit navn er Antoine. Jeg vil bare sige, at jeg synes, du er virkelig smuk.”

– Antoine



I forbindelse med foredrag på større konferencer spørges der ofte, om jeg ikke kan lave et lille ’nudge’ eller en lille gimmick for at vise, at deltagerne er irrationelle. Det siger jeg altid nej til, for det er kompliceret og kræver relativt store resurser. Men til en konference om trafiksikkerhed fik Rådet for Sikker Trafik mig overbevist om ideen. Derfor lavede vi i samarbejde et lille eksperiment med de ca. 300 konferencedeltagere. Formålet var at illustrere en pointe, som adfærdsforskningen har sat streg under indtil flere gange: Konteksten for en beslutning afgør selve beslutningen. Endda i en grad, der ofte er helt absurd. Af samme grund bliver adfærdsdesign også ofte omtalt som adfærdsarkitektur, fordi vi ved, at når man bygger en anderledes arkitektur rundt omkring andre menneskers valg, så ændrer de deres adfærd. Det skal vi se meget mere på, når vi kommer til de konkrete redskaber senere i denne bog.

Til konferencen skulle alle deltagerne ved ankomsten have udleveret et navneskilt, som blev udleveret ved to borde. Jeg havde sammen med arrangørerne sørget for, at halvdelen af navneskiltene lå på et bord i højre side af indgangshallen, og den anden halvdel lå på et bord til venstre. På den måde kunne vi guide deltagerne i to lige store grupper til hver sit bord, uden at de ville blive mistænksomme. Ved bordene fik deltagerne udleveret deres navneskilt. Samtidig fik de to spørgsmål, som de skulle besvare, inden de hentede kaffe og satte sig til rette. Her har du en original gengivelse af arket med de to spørgsmål:

1. Døde der flere eller færre end 5.000 mennesker i trafikken i Europa i 2013? (Sæt ét kryds)

□ Der døde flere end 200.000 mennesker

□ Der døde færre end 200.000 mennesker

1. Hvor mange mennesker tror du, der døde i trafikken i Europa i 2013?

Skriv tallet ________________



Den afgørende pointe ved setuppet var, at begge grupper ikke fik præcis samme spørgsmål. Gruppe A fik de ovennævnte spørgsmål, imens gruppe B, der var gået over til det andet bord i indgangshallen, fik spørgsmålene med en lille variation. Deres spørgsmål ét var anderledes, mens deres spørgsmål to var identisk med det, som gruppe A fik. Så deres spørgsmål så sådan ud:

1. Døde der flere eller færre end 200.000 mennesker i trafikken i Europa i 2013? (Sæt ét kryds)

□ Der døde flere end 5.000 mennesker

□ Der døde færre end 5.000 mennesker

1. Hvor mange mennesker tror du, der døde i trafikken i Europa i 2013?

Skriv tallet ________________



Grupperne fik altså to forskellige kontekster i spørgsmål 1 (gruppe A: 5.000 versus gruppe B: 200.000), inden de skulle svare på det samme spørgsmål. Forventningen var, at det ville påvirke deres svar i spørgsmål to, fordi vi mennesker ikke kan se bort fra den umiddelbare kontekst, når vi skal svare på noget (eller gøre noget), vi ikke er sikre på. Jeg vil være ærlig og sige, at jeg var en smule bekymret over at gennemføre eksperimentet, eftersom deltagerne på denne konference var cremen af eksperter inden for trafiksikkerhed med repræsentanter fra Danmarks fremmeste virksomheder som Carlsberg, Arriva og Falck samt offentlige instanser som fx Trafikstyrelsen og naturligvis Rådet for Sikker Trafik, hvor kun de to projektledere var bekendt med forsøget. Heldigvis var disse kloge mennesker præcis så dumme, som man kunne håbe, når man som mig skulle bruge resultaterne to timer senere i foredraget. Her er gennemsnittet af svarene på spørgsmål 2.



Gruppe A: 9.856

Gruppe B: 197.655



Er det ikke smukt? Den lille ændring af konteksten i spørgsmål 1 betød, at deltagerne i gruppe B mente, at dødstallet var næsten 20 gange så stort, som deltagerne i gruppe A anslog! Det rigtige svar er i øvrigt 26.025. Jeg har gentaget dette eksperiment med 300 ledere fra en global pharma-virksomhed, med 230 arbejdsmiljørepræsentanter i en kommune og med 350 advokater i et af Danmarks største advokatfirmaer. Og det virker hver gang. Det eneste, der skulle udskiftes, var spørgsmålene, der nu blot hed noget med antallet af Must Win Battles i strategien, når det var lederne, længden på MED-aftalen, når det var arbejdsmiljørepræsentanter, eller antallet af paragraffer i Karnovs lovsamling, når det var advokaterne.





Kontekst styrer vores verdenssyn


Lad mig lige høre dig om din mening om noget. For et par år siden gav jeg min hustru en gryde i julegave. Inden du spontant roterer rundt på skrivebordsstolen i ren forargelse, vil jeg lige nævne et par forhold ved den beslutning: Gryden kan dampe grøntsager, den var af den højeste kvalitet på markedet, og min hustru havde selv givet udtryk for, at hun rigtig gerne ville have sådan en, men at den var for dyr. Det sidste er uden for diskussion: Grydens pris kunne lige så godt have været beregnet som procent af BNP. Nu er spørgsmålet: Var denne gryde en god gave? Uanset om du siger ja, nej eller måske, så kan jeg gøre gryden til en skandaløst ringe gave ved at give dig én yderligere information. Og den kommer her: Jeg sidder i sofaen hos min svigerfamilie efter en hyggelig julemiddag. Verdens dyreste gryde ligger klar under træet. Min hustru giver mig en gave, og jeg åbner hendes først. Det viser sig, at hun har siddet klar hver fredag i tre måneder for at sikre sig en booking på Noma. Det viser sig, at det er lykkedes. Det viser sig, at min julegave er en tur på Noma med alt betalt. Er gryden en god gave lige nu? Du behøver ikke at svare. Pointen er altså, at konteksten for en vurdering eller handling er afhængig af den lokale kontekst. Det betyder også, at hvis du kan styre konteksten for beslutningen, kan du styre beslutningen. Og disse principper gælder overalt. I Netto ser vi også dette fænomen i lys lue. Har du lagt mærke til, hvordan sektionen med ’spotvarer’ bare vokser og vokser? Hvorfor? Fordi når varerne ligger i den kontekst, som spotsektionen er – og gerne i lidt rodet orden – så giver det oplevelsen af, at det må da være på tilbud. Også selvom det ofte slet ikke er. Det er en klassisk manøvre, fx rapporterede TÆNK, at kun 38 procent af de tilbud, du ser i en tilbudsavis, er reelle tilbud. Resten er helt normale varer, der bliver placeret i en kontekst af at være på tilbud – gerne med stor gul skrift. I Nettos tilfælde viser undersøgelsen, at kun 6 procent af varerne reelt er på tilbud.





Hvad står der her?




Kig lige på de to billeder. De er taget fra et eksempel i Daniel Kahnemans bog Thinking, Fast and Slow, og du har med ret stor sikkerhed læst dem på denne måde:

A B C    12 13 14

Men kig nu igen på billederne. Det, som du læser som et B i det første felt, læser du som 13 i det andet felt. Og det sker altså på trods af, at det figurativt er præcis det samme symbol. Du kunne lige så godt have læst det som A 13 C og 12 B 14. Men det gjorde du ikke. Hvorfor? Fordi indledningen på det første felt begynder med et ’A’, og derfor lægger den op til en række af bogstaver, imens begyndelsen af det andet felt lægger op til en talrække med tallet ’1’. Igen, konteksten for vores afkodning af et problem er direkte afhængig af, hvad der lige skete et sekund før, fordi det skaber en forventning om, hvad der vil ske. Og system 1 er allerede videre, inden system 2 får revideret, hvad der egentlig står.

Selv vores lykkefølelse er påvirket af kontekst. En gruppe forskere bad en stor gruppe studerende vurdere, hvor glade de var. Forskerne stillede dem to spørgsmål:

Hvor glad er du for tiden?

Hvor mange dates var du på i sidste måned?

Forskerne ville gerne finde ud af, om de studerende, der havde været på mange dates, var gladere end deres medstuderende. Det var de faktisk ikke. Man kunne ikke spore en sammenhæng mellem, hvor glade de var, og hvor mange dates de havde været på. Men hvad hvis man nu stillede spørgsmålene i omvendt rækkefølge? Nu spurgte forskerne i stedet:

Hvor mange dates var du på sidste måned?

Hvor glad er du for tiden?

Når forskerne spurgte i denne rækkefølge, var der en kæmpe forskel på svarene. De studerende, der havde afrapporteret mange dates, var meget mere glade end dem, der havde været på få eller ingen dates.





Er rige mennesker egentlig nogle dumme svin?


Det er et godt eksempel på, hvad der sker for system 1. Systemet leder efter hurtige plausible svar, og den umiddelbare kontekst fylder utrolig meget for system 1. Så meget, at systemet bruger konteksten til at definere sin adfærd og vurderinger af abstrakte følelser som lykke. Også når det handler om mere komplicerede emner end at gætte på et tal. Faktisk kan man spore, hvordan den lokale kontekst direkte påvirker vores værdier og dermed også dybereliggende motiver og karakteristika som fx empati.

To forskere fra Berkeley, Paul Piff og Dacher Keltner, er især blevet kendt for deres forskning på en specifik del af dette felt: Hvordan påvirker rigdom vores personlighed? De har gennemført flere studier for at finde ud af, om der er en sammenhæng mellem, hvor empatiske vi er, og hvilken socialklasse vi tilhører. Er der fx en sammenhæng mellem den bil, jeg kører i, og hvor optaget jeg er af andres følelser? Svaret er ja. I ét af Piff og Keltners studier observerede de et travlt trafikkryds, hvor flere veje mødtes, og de kunne notere sig, at mennesker, der kørte i luksusbiler, langt oftere maste sig ind foran deres medkørende ved indfletninger.

I et andet lignende studie kunne forskerne tydeligt notere sig, at mennesker i luksusbiler var langt mere tilbøjelige til at ræse forbi en fodgænger på vej over gaden, også selvom de forinden havde fået øjenkontakt med den anden. I de billigste bilklasser var der 0 procent, der kørte forbi. Alle holdt tilbage for fodgængeren. Men tæt på 50 procent af menneskerne i de dyre bilklasser kørte forbi uden at stoppe for fodgængeren, hvilket i øvrigt er ulovligt i Californien, hvor forsøget blev gennemført. Måske sidder du lige nu med den tanke, at flere mænd kører i dyre biler end kvinder, og at dette mere er et spørgsmål om køn end bilmærke. Desværre. Denne adfærd gjaldt både kvinder og mænd, og i øvrigt også uanset hvor trafikeret strækningen var, og hvad tid det var på dagen.

Det er ikke første gang, at man har set studier, der viser, at mennesker fra højere sociale klasser har mindre empati og fx har sværere ved at genkende følelser hos andre. Tværtimod er litteraturen ret rig på eksempler på dette felt. Piff og Keltner mener, at adfærden skyldes en fornemmelse af frihed og en deraf kommende manglende afhængighed af andre mennesker. Men forskerparret er gået videre for at vise, hvordan denne mindre empatiske adfærd kan skabes lynhurtigt ved blot at sætte folk i en kontekst, hvor de føler sig økonomisk overlegne. For uanset om vi er rige eller fattige, definerer den lokale kontekst, hvem vi er, hvilke værdier vi udlever, og hvordan vi opfører os.

For at vise dette skabte de en serie af famøse Matadorspil (snyd ikke dig selv for den TED-talk, Paul Piff holder om dette emne, hvor der er video fra selve eksperimentet). Fremgangsmåden var simpel: Lidt over 200 studerende fra Berkeley blev inviteret til at spille Matador imod hinanden. En mod en. Ved et indledende møntkast blev de delt i én af to grupper, den privilegerede gruppe og den ikke-privilegerede gruppe. De spillere, der var så heldige at havne i den privilegerede gruppe, fik en række helt åbenlyse og urimelige fordele i spillet. De fik fx dobbelt så mange penge at starte med, en ekstra terning, så de kom hurtigere rundt på brættet og en dobbelt bonus, når de passerede start. Forskerne var interesserede i at studere, hvad der skete med de mennesker, der fik denne åbenlyse fordel. Det blev ret hurtigt tydeligt, at disse heldige deltagere udviste en tydelig og genkendelig adfærd, og forskerne så ’dramatiske’ adfærdsændringer hos de privilegerede spillere. De talte højere, de havde en mere dominerende og larmende måde at knalde deres brik rundt på brættet, de havde tydelige kropssproglige dominerende tegn og udråb, og de blev mere uhøflige.

Forskerne var også interesserede i at se, hvordan disse privilegerede spillere forholdt sig til fælles goder, og for at teste det havde de sat en skål med saltstænger mellem deltagerne. De rige spillere spiste over dobbelt så mange saltstænger som de mindre heldige spillere. Og her er en påfaldende ekstra dimension ved undersøgelsen: Når de privilegerede spillere blev interviewet om spillet bagefter, var de underligt blinde over for deres helt afgørende objektive fordele. Fx brugte de tid på i detaljer at forklare, hvordan de havde udtænkt nogle helt specielle strategier, der var afgørende for deres sejr. De havde fuldstændig glemt, at den eneste grund til, at de havde vundet, var møntkastet, der gjorde dem rige.

Konteksten er altså helt afgørende for den måde, vi ser os selv på i en situation, og hvilke af vores personlighedstræk der bliver forstærket. Men den har også en effekt på den måde, vi værdisætter produkter, ideer og sågar udseende på. Lad os tage et andet eksempel fra en anden forandringssituation, inden vi ser på de tydelige implikationer, som denne viden om virkelige mennesker kan få på vores forsøg på at skabe forandringer gennem adfærdsdesign.





En videnskabelig måde at øge din chance for at score


Dan Ariely, en anerkendt professor fra DUKE Universitetet, er en af de figurer, der har pustet vind i sejlene på adfærdsdesign gennem studier, der viser, hvordan mennesker er begrænsede og skaber problemer for sig selv ved at bruge system 1. Han har studeret betydningen af kontekst flere steder. I et af hans mere kuriøse forsøg viser han, hvordan kontekst også er afgørende, når vi skal vurdere, om en potentiel partner er attraktiv. Der findes mange romantiske og intuitive forestillinger om, at vi med det samme ved, om vi er tiltrukket af et andet menneske eller ej. Der er givetvis noget om det, men det er givetvis heller ikke hele sandheden. I studierne af dette fænomen gjorde Ariely noget simpelt. Han introducerede en række kvinder for tre forskellige mænd. De skulle blot angive, hvem af dem de helst ville på en date med. Men der var et tvist, som kvinderne ikke kendte til. To af mændene (Ariely omtaler dem som Tom og Jerry) var tydeligt forskellige, men den tredje var placeret med et specifikt formål. I halvdelen af tilfældene havde Ariely hyret en person, der var en lidt mindre attraktiv version af Tom dømt ud fra objektive visuelle standarder. Knap så tydeligt kæbeparti, lidt mere vigende hårlinje, lidt mindre symmetri i ansigtet.

Det interessante var, at når den marginalt grimmere version af Tom var til stede, valgte kvinderne at date den pæne Tom. Når man i anden halvdel af forsøget imidlertid fjernede den grimme Tom og introducerede en grim version af Jerry som den tredje mulighed i stedet, så blev flotte Jerry pludselig det mest populære valg. Hvis du lige vil bære over med et datingeksempel mere (bare rolig, der er en væsentlig pointe under opsejling): Hvad skulle der til for, at du gav dit telefonnummer til en fremmed, der gerne ville på date med dig? Ja, jeg ved godt, at flere af os må indlade os på en særdeles hypotetisk situation her. Men kom nu, for bogens skyld. Den franske psykolog og professor Nicolas Gueguen har lavet studier, hvor han lod sine forskningsassistenter spørge tilfældige unge kvinder om deres telefonnummer for at teste, om kontekst kunne have en effekt. I sit seneste eksperiment testede Gueguen en guitars tiltrækningskraft på kvinder og havde allieret sig med en ung forskningsassistent, der blev brugt som lokkemad. Den unge fyr fik besked på at stå i et lokalt shoppingcenter og sige følgende til kvinder i alderen 18-22, der gik forbi ham:

”Hej, mit navn er Antoine. Jeg vil bare sige, at jeg synes, du er virkelig smuk. Jeg er nødt til at tage på arbejde i eftermiddag, og jeg vil høre, om du vil give mig dit telefonnummer? Jeg ringer til dig senere, og så kan vi tage en drink sammen et sted.”



Hans næste instruks var at smile og kigge kvinderne dybt i øjnene. Men her kommer den interessante del af forsøget. Fyren skulle udføre eksperimentet med tre forskellige rekvisitter (dog ikke på samme tid):

En guitarkasse

En sportstaske

Ingen rekvisit



Når han stod uden rekvisit, fik han i 14 procent af tilfældene kvindens telefonnummer. Sportstasken havde derimod negativ effekt. Med den i hånden faldt hans succesrate til kun 9 procent. Men sidste rekvisit var guitarkassen, og den gav astronomisk udslag i mandens succesrate: Hele 31 procent af kvinderne gav gladeligt deres nummer til guitaristen. Jeg vil tillade mig at kalde det verdens bedste scoretrick, fordi én enkelt passiv rekvisit øger chancen for at få telefonnummeret med over 100 procent. Og skulle du være gammel nok til at kende Michael Douglas, men ung nok til ikke at være gift, så er det bare med at komme på Den Blå Avis for at surfe guitarkasser.





Glorie-effekten


Men er det virkelig så vigtigt for kvinder, at mænd kan spille guitar? Er kvinder virkelig så endimensionelle? Svaret er nej. Hemmeligheden bag guitaristens høje succesrate er det, der inden for psykologiens verden kaldes Halo-effekten, som direkte oversat betyder glorie-effekten. Halo-effekten betyder kort fortalt, at vi mennesker har en tendens til at tro, at hvis en person er rigtig god til X, så er vedkommende sikkert også god til Y. Vi lader et karaktertræk eller en kompetence fra én sfære smitte af på vores vurdering i en anden. Hvis jeg synes, at en kollega er sød og relationel, er jeg også mere tilbøjelig til at synes, at han er klog og dygtig. På samme måde er halo-effekten på spil hos kvinderne i forsøget. Manden er ikke kun guitarist, pludselig er han også god i sengen, følsom og den kreative og spontane type. Halo-effekten er endnu et eksempel på denne idé om kontekstens altoverskyggende effekt på os. Når man skal beslutte sig for at sige ja eller nej til en date, så kigger man ikke så meget på selve sagen, men enormt meget på konteksten, i dette tilfælde guitarkassen. Guitarkassen bliver fikspunktet for konklusionen om indholdet.

Hvad betyder det i din organisation? Det korte svar er: Rigtig meget. Halo-effekten har langt større implikationer for indflydelse, resultater og dermed evnerne til at skabe forandringer. Dens effekt kan studeres i politik, i retssager og andre steder, hvor det ikke blot er en date, der er på spil. I dit nærmiljø kunne eksempler være:

Den attraktive medarbejder, der altid er velfriseret og i nystrøget tøj, opfattes på grund af halo-effekten ofte også som selvsikker, klog og kompetent.

Den relationelle kollega, som ofte lytter og hjælper, vil blive vurderet som havende større dømmekraft.

Den smilende chef vil blive opfattet som havende et større overskud.

Den succesfulde medarbejder, der har skabt tre succeser i træk, vil ofte blive vurderet mere positivt i det fjerde tilfælde end den, der lige kom fra tre fiaskoer. Så er det underordnet, at produktet eller resultatet var det samme.





Pointen om kontekst skaber to afgørende implikationer


Hvorfor er dating, glorier og antallet af dødsfald i trafikken væsentligt i forhold til forandringer? Fordi det alt sammen siger noget om, hvordan mennesker i virkeligheden træffer beslutninger i den virkelige verden. For når det handler om valg, så er mennesker kontekstuelt tænkende og konkluderende, og læringen om, at det er konteksten, der er afgørende, skaber to implikationer. Den ene er et relativt stort og altdestruerende problem. Den andet er en enkel anvisning på at få konteksten til at arbejde for dig i stedet for den anden vej rundt.



Først problemet. Da lokal kontekst netop er kendetegnet ved at være specifik og unik, betyder det, at interventioner til at ændre adfærd som udgangspunkt skalerer rigtig dårligt. Med andre ord: Det initiativ, ordvalg, fokus og prioritering, der fungerer ’hér’, fungerer ikke nødvendigvis ’dér’. Når vi skal honorere videnskaben, betyder det, at den kampagne, der skal få vores kollegaer til at følge sikkerhedsstrategien, ikke længere er én kampagne med ét budskab. Nu skal der laves mange forskellige versioner af den samme kampagne. For byggepladsen i Herlev ligner ikke den i Varde. Og de sociale spilleregler i Kina ligner ikke dem i Danmark. Det kan lyde som en banal bagatel, men det er alt andet end det. For med denne logik kan ingen kampagner, der sigter mod at ændre adfærd, være landsdækkende, for Danmark er ikke en kontekst (okay, det er det måske, men læg lige Uni-hatten fra dig engang). Man kan ikke længere placere interventionen fra kontekst A i kontekst B og forvente samme resultater. Hvis du arbejder med kampagnerelateret arbejde internt eller eksternt, så ligger du automatisk under for et krav om skalering. Du kan ikke bruge tre måneder på at bygge noget unikt til et enkelt kontor. Det skal virke i en meget bredere kontekst. Men som adfærdsdesigner bør du stritte imod her.

I forbindelse med et projekt, jeg var en del af, for en virksomhed med kontorer i hele verden, skulle der laves en sundhedsstrategi for medarbejderne. Ideen var at lave et pilotforsøg i Danmark og så ville kunden selv rulle ud i resten af verden. Et væsentligt element i strategien var at få medarbejderne til at stå mere op, fordi stillesiddende arbejde skaber rigtig mange livsstilssygdomme. Som en del af projektet blev der gennemført en barriereanalyse i testafdelingen for at forstå, hvad der afholdt dem fra at stå mere op. Konteksten for løsningen i denne afdeling var fx, at de alle var kvinder i alderen 30-55 år, at det var en meget social afdeling med en sød tand, at de sparrede uformelt mange gange i løbet af dagen ved hinandens skriveborde, og at deres borde var placeret i øer, hvor man sad overfor sin kollega. Så vi byggede sammen med kunden en række løsninger, der udnyttede denne kontekst. Projektet blev en succes. Eller hvad? For hvor meget værd er denne portefølje af løsninger, hvis man tager dem til et kontor i Kina, der udelukkende består af mænd i 30’erne, som aldrig taler med hinanden? Det korte svar er: Sikkert ikke særlig meget.



På samme måde har vi problemet med én tekst til en survey, der skal ud til tusind mennesker og tusind kontekster, eller ét strategisk budskab, der bliver sendt som en alle-mail til hele afdelingen, eller folderen, sloganet og alt det andet, vi massekommunikerer ud. Massekommunikation er ret effektivt til at informere, men det er elendigt til at ændre adfærd. Og dette problem med skalering fra Danmark til Kina, eller massekommunikation vs. besværlige versioneringer og ekstraarbejde tages ikke alvorligt særlig mange steder. Hvorfor ikke? Fordi konklusionen helt oplagt er, at man ellers skulle arbejde langt hårdere og allokere langt flere resurser for at gøre noget ved problemet. Eller sådan lyder i hvert fald ammestuesnakken henover computerskærmene, for som jeg vil vise dig senere, har fx den britiske regering opnået store økonomiske resultater ved at udfordre sig selv med en stramt komponeret business-case på, om det faktisk ikke kunne betale sig at lave håndskrevne konvolutter fremfor at massekommunikere. Faglig cliffhanger.



Det var problemet, som til en vis grad er uløseligt, medmindre vi anerkender dets store indflydelse på effekten. Den anden og mere glædelige pointe er, at vi nu forstår, hvad der skal til for at ændre mennesker. Nemlig forståelse for deres kontekst. Forståelse for, hvad der gør sig gældende i netop deres sko den tirsdag morgen, hvor vi skal have dem til at gøre noget andet, end de plejer. Og det kræver oftest, at man tager sine egne på og kommer ud og besøger dem. Vi skal være langt tættere på konteksten for de mennesker, vi vil ændre adfærd hos, hvis vi skal se resultater. Hvem er de lige der? Er deres skriveborde placeret i øer? Har de fået en fordel i deres matadorspil? Og med tættere på mener jeg ikke flere arbejdsmøder, PowerPoints og strategiske diskussioner. Jeg mener, at vi skal ud i virkeligheden. For når vi forstår konteksten for et menneskes handlinger, så kan vi ændre konteksten. Og når vi ændrer den, så ændrer vi deres adfærd. Derfor skal vi i kapitlet om barriereanalysen helt tæt på, hvordan man gør det, og hvad man skal kigge efter.





Den fjerde misforståelse


Den fjerde misforståelse handler om respekt for konteksten. Ny kontekst skaber ny adfærd. Og enhver løsning, der sigter mod at ændre adfærd, skal være bygget til den præcise kontekst, den skal fungere i. Det betyder, at vi skal investere langt mere energi i at forstå vores modtageres mange forskellige kontekster i den virkelige verden, og vi skal investere mere massivt i at versionere vores adfærdsforsøg. Denne indsigt tvinger os til at udfordre os selv til kreative løsninger fremfor at stikke hovedet i sandet og ty til massekommunikerende greb, der ikke har en effekt i længden.





5: Projekter skal dø


”Træn din negative formåen.”

– Klog person i NATO



Lad os prøve et tankeeksperiment. Tænk, hvis det var dig, der mobbede og skabte det til tider ulidelige arbejdsklima. Tænk, hvis det var dig, ja dig, der ikke respekterede dine kollegaer, dig som var egoisten i dit parforhold. Dig, der var problemet! Det er lidt svært for dig at forestille sig, ikke? Men oddsene taler for, at det faktisk er dig. For det er i hvert fald ikke mig. Men både du og jeg har meget svært ved at forestille os, at vi skulle ligge under middel i forhold til forbilledlige karaktertræk. Og denne overvurdering af vores egne evner er faktisk skyld i store dele af problemerne med at skabe forandringer, fordi den også giver os nogle urealistiske ideer om, hvad vi vil kunne gøre i fremtiden. Det skal vi se mere på, når vi dykker ned i metoden senere i bogen, men indtil videre vil jeg bare gøre opmærksom på et par kedelige statistikker. For i virkeligheden er adfærdsændringer altid langt sværere at lykkes med, end man skulle tro. Det er både en utrolig klichefyldt bemærkning, og samtidig er det en utrolig undervurderet observation. Der florerer rigtig mange statistikker på, hvor mange forandringsforsøg der kikser. McKinsey rapporterede fx for nylig, at kun 30 procent af change management-projekter lykkes, og i Harvard Business Review kan man læse selvsamme konklusion, at 70 procent af forandringsinitiativer mislykkes. Nu er man ret ukritisk indstillet, hvis man blot tager sådanne statistikker for pålydende, for det er jo umuligt at måle. Men tallet vil givetvis kun stige, hvis vi tager dine seneste 10 nytårsforsætter med i puljen, din virksomheds seneste strategi og dit ønske om at cykle på arbejde fremfor at tage bilen. Vi behøver ingen statistikker for at indse, at langt størstedelen af alle søsatte forandringsprojekter kikser, misser eller decideret imploderer. Set gennem linsen i denne bog skyldes det jo de fire grunde, vi allerede har dækket i de forrige kapitler, hvor vi enten har undervurderet, nedprioriteret eller simpelthen ikke forstået den måde, mennesker beslutter sig for, hvilken adfærd de skal udvise på arbejde. Men nu er vi kommet til en af de mere subtile grunde. Nemlig følgende faktum: Problemerne kan ikke løses. Jeg har eksperimenteret lidt med denne observation til kundemøder og forsøgt hurtigt og direkte at sige det, hvis jeg ikke tror, det er muligt at ændre det, som kunden efterspørger. Og ofte er min allerbedste faglige vurdering ganske enkelt, at det faktisk er tilfældet. I hvert fald ikke ud fra de resurser eller det fokus, kunden vil lægge i at løse problemet.





Hvad med musemåtter?


Der bliver gerne lidt stille, når man siger: ’Det tror jeg ikke, man kan gøre noget ved. Det må I nok bare acceptere’. Ikke sådan ’hvor er I dumme’-stille. Mere noget i retning af ’den havde vi ikke set komme’-stille. For det er jo ikke normalt at sige sådan, lige når mødet er gået i gang (slet ikke som konsulent). Men det er utroligt afvæbnende at gøre opmærksom på, at problemet nok ikke kan løses. Normalt hersker der en typisk ’Vi må da kunne gøre nogetindstilling’. Et eller andet? Nye uimodståelige musemåtter med vigtige budskaber til alle? En lille folder og en kampagne? En morgencroissant med en pose med vores fire værdier trykt udenpå? Et velment opslag på det hyperpopulære intranet. Eller hvis alt går galt: noget med en brændende platform! Men denne indstilling beror på en misforståelse. Og det er den afgørende misforståelse mellem, hvilke muligheder du har på den ene side, og hvad de muligheder kan udrette på den anden side. Med andre ord: Vi har mistet evnen til at se forskel på, hvilke muligheder vi har for at påvirke adfærd, og hvad vi kan udrette med de muligheder, vi har.

Når vi er i bekneb for tid, penge eller medarbejdere, så er vores eneste mulighed ofte de ovennævnte strategier krydret med et par arbejdsmøder og nogle alle-mails. Men fordi det er vores eneste mulige redskaber, så lader vi, som om de også er løsningen, fordi vi ikke accepterer, at problemet ikke kan løses. Og det er pointen, der fortjener et korkbælte, så den ikke drukner i velmente ambitioner: Hvis du gerne vil have folk til at gøre noget anderledes, uanset om det er i forhold til en kampagne, en strategi eller en proces, så skal du være klar til at investere massive mængder af tid og prioritet i foretagendet. Langt mere end du med garanti gør lige nu. Problemet med at leve i den parallelle system 2-verden er jo netop, at adfærdsændringer blot kræver information og argumenter, og at skalering af adfærdsændringerne blot kræver flere informationer og argumenter. Et par møder mere. Et par mails mere. Eller et par kopper mere med vores værdi ’proaktiv’ på. Så kan Britta nede fra it-afdelingen da umuligt sidde på hænderne mere! Men timer i døgnet skalerer ikke. Vores båndbredde skalerer ikke. Og derfor er ingen handling ofte den rette handling. Det lærte jeg, engang jeg var på en opgave for NATO i Bruxelles. Her fortalte en mand med mange stjerner på skuldrene, at respekten for ikke automatisk at gå i handlingsmodus er så væsentlig på slagmarken, at den har fået et navn. I soldatersprog kalder man det for ’negativ formåen’. Hvis du ikke besidder negativ formåen, evne til ikke at handle, vil du hovedløst reagere på alle stimuli i omgivelserne og dermed slet ikke kunne følge nogen plan eller prioritere dine resurser ordentligt.

Jeg er stor fortaler for, at vores organisationer opbygger denne kompetence. For når vores båndbredde ikke skalerer, er vi både nødt til at bygge strategier, der ikke trækker for meget på system 2, men vi er i lige så høj grad nødt til at stoppe med at forsøge at løse nogle af de problemer, vi har. Og her bliver adfærdsdesign et pragmatisk værktøj, der kan give dig en idé om, hvad der kan lade sig gøre. Og hvad der ikke kan. I virkeligheden burde virksomheder fejre alle de åbenlyse problemer, de ikke forsøger at løse. Det illustrerer realisme, fremfor de fesne rygdækninger med at sætte én medarbejder på en hyperkompleks problemstilling som fx sygefravær eller fastholdelse af kunder, imens de skal fokusere på tusind andre ting samtidigt. Problemet kan nemlig ikke løses. Ikke med den slags resurser. Det naturlige opmærksomhedspunkt, som opstår, hvis du tør følge denne logik til dørs, er, at du edderbrodereme bør være sikker på, at det er et væsentligt problem, du forsøger at løse. Det kommer nemlig til at kræve langt flere timer, resurser og frustrationer, end du forventer. Også selvom det ser uskyldigt ud på overfladen. ’Hej chef, tak for udfordringen. Jeg tror simpelthen ikke, at der er nogen jordisk chance for, at vi kan løse det der med de her resurser. Skal vi ikke bare lade det ligge?’ er en sætning, der ville gavne utrolig meget i mange virksomheder og organisationer. Jeg hepper på den dagligt, men jeg hører den aldrig. Og ville sikkert heller ikke bifalde den, hvis en af mine egne medarbejder forsøgte sig med den.





Linje tre


For nylig blev jeg inviteret ind som taler på en stor arbejdsmiljøkonference i Cirkusbygningen. Anledningen var, at en at de sidste årtiers største fremadrettede it-satsninger, Sundhedsplatformen, var i gang med at blive implementeret. Meget kort og forsimplet er Sundhedsplatformen en it-løsning, der satser på at samle informationer om patienten i én elektronisk journal. Ideen er at skabe bedre overblik for læger og patienter og at sikre kortere sagsbehandlingstid og en mindre fejlmargen i behandlingen. Denne implementering indebærer uundgåelig et voldsomt overgreb på de daglige rutiner, som sundhedspersonalet kender og har øvet sig i gennem masser af år, og den er dermed et glimrende eksempel på de udfordringer, vi alle står overfor, når vi både skal udføre vores arbejde, i dette tilfælde passe patienter, og samtidig indføre nye rutiner og vaner.

Men Sundhedsplatformen skaber også en anden problemstilling, fordi den lægger op til mere silodannelse. Dens koncept afføder en meget stringent ’først gør du sådan her’, ’så sender du det videre til x’, ’så gør hun sådan der’ og så videre. Med andre ord så modarbejder den ifølge flere fagpersoner fra de store hospitaler det tværfaglige arbejde, som er så væsentligt i behandlingen af patienter. Hvis afdelingerne udelukkende følger en lige linje og ikke selv proaktivt tænker over at hive en ekspert ind fra en anden afdeling eller vagt, får patienten muligvis ikke den bedste behandling. Og det var det, jeg skulle tale om, efter at hjerneforskeren Peter Lund Madsen havde været på scenen og talt om, hvordan hjernen reagerer på forandringer.

Men sådan et problem tror jeg simpelthen ikke, man kan løse. Jeg tror, det er komplet ligegyldigt, at jeg står på scenen og siger nogle bevingede ord om, hvordan man kan bruge adfærdsdesign til at fremme tværfaglighed, når al mental energi er allokeret til at lære et nyt system, som modarbejder denne ambition. Jeg tror i øvrigt, at alle initiativer, der handler om tværfaglighed, både er ligegyldige, overflødige og potentielt ødelæggende at forsøge at implementere, imens man er i gang med at søsætte en gigantisk adfærdsændring i hospitalsvæsenet. Det er jo bestemt ikke det samme, som at det ikke er væsentligt. Jeg er sikker på, at kunden havde helt ret, der kommer til at opstå et enormt problem her. Men det er et udtryk for en typisk, og egentlig forbilledlig, faglig grådighed, at vi så også tror, at vi skal løse det. Vi ser et problem, vi vil fikse det. Men vi når ikke at tænke over, om det er realistisk, fordi vi bygger vores faglige grådighed på system 2 fremfor viden om system 1, tunnelsyn, båndbredde, kontekst og alle de andre begrænsninger. Og hvis du ved en smule om forholdene for fx sygeplejerskerne, vil du vide, at de er langt forbi deres grænse for, hvor meget de kan udvikle, samtidig med at de skal arbejde på stuerne.





Overconfidence bias


For nylig blev Daniel Kahneman, som jeg nævnte tidligere, spurgt, hvilken bias han syntes var den mest farlige og udbredte. Han svarede uden særlig meget betænkningstid (hvilket er atypisk for ham) ’overconfidence bias’. Denne tendens til at være overmodig smitter af så utrolig mange steder i vores liv, og den er nøglen til at forstå, hvorfor vi er så naive omkring vores evne til at skabe forandringer. Lad os begynde med at kaste et blik på disse facts:

78 procent af alle svenske bilister mener, at de kører bedre end den gennemsnitlige bilist

94 procent af amerikanske lektorer mener, at de underviser bedre end gennemsnittet

82 procent af franske mænd mener, at de er bedre elskere end den gennemsnitlige franskmand



Det samme gælder for vores vurdering af, hvor empatiske vi er. Hvor interessante vi er. Hvor ærlige vi er, og hvor respektfulde vi er. I virkeligheden er det jo komik på et højt plan. Vi kan ikke alle sammen være bedre end alle de andre. Selvom der findes en teoretisk matematisk mulighed for at ovennævnte tal er sande, så har forskere igennem flere år bevist, at selv ikke denne talmatematik kan overkomme den virkelige verden. Videnskaben har nemlig givet os mange informationer om det gennemsnitlige menneske, og en af de mest pålidelige er, at det gennemsnitlige menneske ikke ser sig selv som gennemsnitligt, som psykologen Daniel Gilbert skriver i sin bog Stumbling on Happiness. Men denne overvurdering af vores evner og karaktertræk skaber tre betragtelige problemer for os, når vi skal ændre andre mennesker igennem vores kampagner, strategier og ledelse.



For det første betyder det, at vi undervurderer, hvor komplicerede projekter vil blive i fremtiden, og derfor kikser vi gang på gang. Du kan blot kigge på jeres egen kirkegård af forliste projekter og strategier, men hvis du vil have én statistik blandt mange, så vurderede det globale managementbureau Boston Consulting Group for nylig, at over 85 procent af alle it-implementeringsprojekter overskrider den oprindelige deadline, der er sat for dem. Dels fordi vi er overmodige og ikke lærer af vores fejl, dels fordi vi undervurderer, hvor meget tid vi kunne afsætte til dem. ’Lige nu er der ildebrand overalt, men i Q3, der kan jeg se, at kalenderen er langt mere medgørlig’, er en sætning, jeg ofte har hørt i bestyrelseslokaler, hvor strategien skulle eksekveres. Og endnu mere interessant, så overvurderer vi vores energiniveau og evne til virkelig at gå ind i problemerne. I ét studie af netop denne mekanisme bad man en gruppe mennesker vælge en film blandt 40 mulige. Den ene gruppe fik at vide, at de fik filmen leveret om to uger, og de valgte det, vi kan kalde en system 2-film. Schindlers liste, Den engelske patient, alt med Trier. Den anden gruppe fik at vide, at de fik leveret filmen om to sekunder. Og skønt de valgte mellem alle de samme film, så kastede de kærligheden over endimensionelle actionfilm eller kærlighedshistorier. Det, vi kan kalde system 1-film som fx Bridget Jones’s Diary, Die Hard eller The Game med Michael Douglas. Dette studie har jeg fortalt om til mere end tusind mennesker gennem tiden, fordi jeg elsker det så meget. Det viser, hvordan vi lige nu bare gerne vil koble fra, træffe de lette beslutninger og overleve onsdagen, imens vi har utrolig store tanker om, hvad vi vil kunne gøre i fremtiden. Når fremtid bliver nutid, er vi imidlertid gået i ring og står samme sted. Vi er altså ikke blot overmodige, når vi forsikrer os selv om, hvor ’let’ det vil gå. Vi er også overmodige i forhold til vores egne fremtidige evner, hvilket betyder, at vi ikke gør det eneste rigtige og dræber projektet, men i stedet laver en urealistisk plan for næste år. Det sker overalt.



For min del glæder jeg mig til året 2020; hvilket år det bliver at være i live. ALLE virksomheder, styrelser, ministerier, interesseorganisationer har en 2020-strategi, som lover, at alle problemer, vi overhovedet kan få øje på, til den tid er løst. Lige nu, bevares, der slukker vi ildebrande, men bare vent til 2020, der er alle folk i arbejde, ingen er stressede, Sundhedsplatformen er integreret uden problemer, og vi ser alle Dancer in the dark i frokostpausen, fordi vi har så meget system 2-energi tilovers.

Jeg står ofte med ledergrupper, der skal have hjælp til at fastlægge deres strategier for det kommende år. Eller for 2020 for den sags skyld. Her opstår der uvægerligt en total overvurdering af, hvad der er muligt i fremtiden. Og denne overmodighed er faktisk ret afgørende for vores livsglæde, både arbejdsmæssigt og privat. For hvis vi ikke havde den og udelukkende så på vores fremtidige muligheder for succes på baggrund af vores historik, så ville vi aldrig være så positivt indstillede på fremtiden. På en måde er denne overvurdering også vores strategi for at træde glade ind i det nye år. Men ikke desto mindre er det vores allesammens ansvar at turde at tage udgangspunkt i data og konkret erfaring og udfordre, hvad der er muligt. For ellers er intet muligt.





Det er ikke mig, det er dig


Prøv at spole din hukommelse tilbage til det med, at vi allesammen overvurderer vores karaktertræk, når de er socialt ønskværdige, som fx empati, respekt eller køreevner. Denne overvurdering rummer endnu en udfordring, der ender med at stå i vejen for vores forandringsforsøg. For langt de fleste strategier er jo bygget til adfærd, der skal forbedres, og det betyder, at langt de fleste strategier slet ikke appellerer til os. Det er jo ikke os, der mobber, så hvorfor skulle vi interessere os for den nye anti-mobbestrategi? Det er jo ikke os, der ikke er proaktive, det er Britta nede fra it. Og ingen CEO kan jo gå forrest i den adfærdsændring, der handler om, at organisationen skal være ’kundecentrisk’. For det er han jo i forvejen. Det er medarbejderne, der skal lære det. Og hvem i projektgruppen med arbejdsopgaven om at simplificere de interne processer er en selverklæret bureaukrat? Paradoksalt nok er dette et af de store problemer i Change Management-filosofien om, at lederne skal gå forrest. For hvis vi skal gøre noget dramatisk anderledes, så kræver det, at vi også kan se, at vores ledere gør det. Men eftersom de ikke betragter sig selv som bureaukratiske, kundefjendske personer, så fortsætter de med den samme adfærd, imens de skriver på deres slides, at vi andre skal ændre adfærd. På den måde betyder vores overvurdering af os selv her, at vores incitament til at forbedre os forsvinder. Det har jeg set hos ledere med utrolig mange stjerner på skuldrene, og jeg har set det hos kursister, der gerne vil forbedre kompetencer i volley. Her stødte jeg på et sjovt redskab, du måske også kender. For da jeg tilbage i studietiden underviste i beachvolley, lærte en kollega mig et simpelt redskab til mentalt at inddele mine kursister: Der findes de ’bevidst inkompetente’ og ’de ubevidst inkompetente’. De ubevidst inkompetente er dem, der typisk udpeger de andre som problemet og vender øjne af holdkammeraterne, alt imens de sprøjter bolde ud på parkeringspladsen. De ubevidst inkompetente går gennem det meste af livet uden at forbedre sig. For hvorfor skulle de? De er jo langt over gennemsnittet og har ikke brug for at øve sig.



Yderligere får vores fordrejede vurderinger af os selv og vores nærmiljø den effekt, at vi ikke tror på, at forfærdelige ting vil ske for os. Ingen af dem, der kører uden cykelhjelm, tror på, at det virkelig kan være dem, der får åbent kraniebrud i næste vejkryds. Jeg har ofte set denne problemstilling i forhold til sikkerhed. Her viser det sig igen og igen, at denne overvurdering af os selv, kombineret med vage, abstrakte og ’tappende’ strategier om et ’safety mindset’ betyder, at ingen gør noget anderledes. Strategien giver ikke mening i hverdagen på boreplatformen eller fabrikken, for der har de jo gjort ’sådan her’ i 20 år uden problemer. Denne (mangel på) logik kalder statistikeren og filosoffen Nasim Taleb for ’The Turkey Problem’ (kalkunproblemet) i sin meget roste, og i øvrigt ret utilgængelige bog, The Black Swan, The Impact of the Highly Improbable. Kalkunproblemet henfører til den mangelfulde logik, en kalkun bruger til at beregne fremtidig risiko på, og som vi mennesker gladeligt har arvet. Som Taleb skriver, vil kalkunen blive fodret hver evig eneste dag hele sit liv. Den vil ret hurtigt på baggrund af alle tilgængelige beviser komme til den konklusion, at det er en generel regel i livet, at man får god mad af venligsindede mennesker, som har ens bedste interesser i centrum. Men dagen før Thanksgiving vil kalkunen få en uventet overraskelse, der vil gøre dens analyse til skamme. Taleb er berømt for sit store arbejde i forhold til, hvordan mennesker forstår sammenhænge, tilfældigheder og andre komplicerede og abstrakte emner. Men han er nok nærmest blevet lige så berømt for denne graf.





Den fiktive 3. person


Når vi forstår grundene til, at vores overmodighed står i vejen for, at vi kan forandre os, hvorfor forholder vi os så ikke til det? Det skyldes det lille koncept, vi kender som de andre. For hvor vi er over middel til alle forbilledlige ting, så forholder det sig markant anderledes med de andre. Jeg er fra naturens hånd en habil bilist, men de andre? Det er en anden historie. Det er jo de andre, der er problemet i trafikken. Det er de andre, der ikke respekterer mødetider, mobber, ikke lytter, er egoistiske. Når psykologer undersøger vores opfattelse af gennemsnitlighed, er de adspurgte nemlig helt enige om, er der er masser af mennesker, som er under middel eller gennemsnitlige til en lang række ting. Det gælder bare ikke dem selv. Når jeg præsenteres for en reklame, der argumenterer for, at min chance for at blive jagerpilot med fremstående kindben stiger proportionelt med mængden af Gillette-barberblade, jeg køber, så slår jeg en hånlatter op. Men min kollega Henrik kunne godt hoppe på den. Psykologer kalder dette fænomen for 3.-persons-effekten. Altså, at det er de andre, der er naive, mangler respekt for deres medmennesker, er bureaukrater, mangler kundeorientering eller bliver påvirket af reklamer. Ikke os selv. Og det er de andre, der får rygerlunger og kører galt. På samme måde mener 66 procent af adspurgte læger, at gratis gaver fra medicinalselskaber vil have en effekt på de andre læger. Men ikke på dem selv. Men med lægerne og os forbrugere går det på samme måde. Netop fordi vi ikke tror, vi er påvirkelige, sænker vi vores kritiske beredskab, og det betyder paradoksalt nok, at vi bliver de nemmeste at narre.





Den femte misforståelse


Den femte og sidste misforståelse handler om os selv. Vi overvurderer os selv, og hvad vi kan udrette i fremtiden. Denne charmerende optimisme ender med at blive kimen til nederlag. Vi laver urealistiske målsætninger og projektplaner, vi forsøger at løse problemer, som vi ikke har en chance for at løse, vi peger fingre ad de andre, selvom vi selv er problemet, alt imens vi bogstaveligt beregner risiko som omvandrende kalkuner. Vi skal sprøjte noget charmerende realisme ind i vores organisationer, som ikke kvæler entusiasme og modet til at tænke stort. Det kræver en disciplineret metode. Og den skal vi se på nu.





Med de fem misforståelser af vejen er der nu lagt et holdbart fundament, vi kan operere ud fra. På toppen af fundamentet skal vi nu se på en konkret og gennemtestet metode for at skabe adfærdsændringer. Den har fire trin og begynder med, at man skal definere den ønskede adfærd.





02





DEFINER DEN ØNSKEDE ADFÆRD


Hvad var den smukkeste opfindelse i løbet af industrialiseringen? Ifølge den nu desværre afdøde professor og celebrity-statistiker Hans Rosling var det vaskemaskinen. I en medrivende TED-talk viser Rosling, hvordan de to rigeste milliarder mennesker på planeten er kendetegnet ved alle at eje en vaskemaskine, imens de fem fattigste milliarder stadig vasker tøj i uhygiejniske miljøer ved at varme vand på et bål. De skal hente vand langvejsfra, udføre opgaven i mange timer hver uge, og derfor spilder de uanede mængder tid på grund af deres lave produktivitet. ’De’ er kvinder. Roslings enkle pointe er, at anskaffelsen af en vaskemaskine faktisk er en af de væsentligste handlinger, man skal fremskynde, hvis man skal løfte fattige menneskers levestandard. Det er den ønskede adfærd, de skal have fat på en vaskemaskine. Den frigiver så meget tid til væsentligere discipliner som fx uddannelse, og dermed giver den både kvinder og børn en større mulighed for at dygtiggøre sig og slippe ud af de ringe kår. På mange måder er anskaffelsen af en vaskemaskine et utrolig konkret adfærdseksempel på noget så abstrakt som at slippe ud af global fattigdom. Den er et eksempel på, hvordan man har taget en overordnet problemstilling og brudt den ned til adfærd, hvilket er første forudsætning for at kunne ændre den. Lad os holde fast i vaskemaskinen som metafor. Vi vender tilbage til den senere.



Imens du holder fast i vaskemaskinen, kan jeg fortælle dig, at jeg for nylig mødte en gammel bekendt, som havde gjort det rigtig godt. Han havde solgt sin virksomhed og levede nu af at investere i andre små virksomheder. Han havde imidlertid mistet sin pli undervejs. Han talte uden at spørge, afbrød konstant, og hver gang man formastede sig til at fortælle noget om, hvad man selv gik og lavede, kiggede han rundt i lokalet for at se, om der ikke var en bedre fest et andet sted på matriklen. Emma Gad roterede som en rotisseriekylling i sin grav under hele seancen. Vi ramte højdepunktet, da han belærende fortalte, at det hele i virkeligheden byggede på hans livsfilosofi: ’Work smarter – not harder’. Til det kunne jeg jo kun svare, at vi heldigvis kunne dele markedet imellem os, da min livsfilosofi tilfældigvis var ’work harder – be stupid’. Ja, det sagde jeg ikke, men min indre stemme skreg det ind i nakken på ham, mens han svansede videre på tværs af lokalet. På mange måder er sådan en type udtryk ”Work smarter – not harder” en metafor, jeg også gerne vil have, at du holder fast i. Men du skal holde fast i den for at kvæle den. For den betyder ikke noget adfærdsmæssigt og er blot en hul kliché.



De to eksempler er med for at illustrere, hvordan den indledende oversættelse af adfærd i foruroligende grad er overset som det første trin, når man vil skabe forandringer. Rosling forstår det intuitivt. Hvis vi gerne vil gøre noget ved global fattigdom, kan vi blandt mange andre ting finde ud af, hvordan vi får bestemte befolkningsgrupper til at købe vaskemaskiner. Hvis vi derimod er en af min bekendtes medarbejdere, der gerne vil bidrage til strategien ’work smarter – not harder’, så har vi ingenting at styre efter.

Så hvis du vil arbejde seriøst med adfærd i den virkelige verden, så begynder det med, at du kan definere den ønskede adfærd, du eftersøger. Det lyder banalt og nemt, alligevel viser praksis, at det ofte er det sværeste led i processen for organisationer, der gerne vil ændre adfærd internt og eksternt. Det er simpelthen en tabt kompetence at tale om konkret adfærd. Som jeg skrev om i indledningen, så har vi hjernevasket os selv til at synes, at det abstrakte er finere end det konkrete. Og når strategierne skal kommunikeres, ender det derfor ofte med, at begejstrede ledere trommer, men at ingen lytter. Men sådan behøver det heldigvis ikke at være.



Dette kapitel handler om, hvordan du skal bryde abstrakte ambitioner ned til adfærd, så du rent faktisk kan opnå adfærdsændringer. Undervejs vil jeg forsøge at overbevise dig om især én ting: at nærmest ingen kan finde ud af det – formentlig heller ikke dig selv til at begynde med. Det skyldes dels, at det er svært, dels at det bliver banalt. I forhold til det svære: Min absolut største faglige forundring er, at jeg igen og igen ser, hvor få der ved, hvad de helt præcist vil have deres modtagere til at gøre. Dette problem gennemsyrer virksomheder på kryds og tværs, og det skaber slør i rattet, når organisationerne forsøger at styre deres supertankere gennem deres adfærdsproblemer. For oversættelserne af de vage ideer bliver skæve, forkerte eller oftest bare fraværende. Jeg har haft privilegiet at være sammen med hundredvis af ledere fra C20-virksomheder, kommuner og interesseorganisationer de seneste par år. Fælles for dem er, at de på så utrolig mange niveauer er klogere og mere erfarne end mig. Men fælles for dem er samtidig, at ingen af dem intuitivt kan give mig et eksempel på, hvordan Frantz i frontlinjen skal oversætte deres vage ambitioner i praksis. Hvad skal Frantz gøre? Og når det endelig lykkes at tale om konkret adfærd, så bliver du, din chef eller din arbejdsgruppe bange, fordi der pludselig ligger noget utrolig banalt foran jer. Det er ikke så fint, det er for enkelt. For lidt. Så I forlader det. Men disse trængsler kan mildnes gennem en disciplineret og metodisk tilgang til adfærdsændringerne.





Corporate bullshit


Her er tre eksempler på ambitioner, jeg er blevet stillet overfor i år.

”Medarbejderne skal respektere vores processer og standarder mere”

”Borgerne skal agere præventivt i forhold til kriminalitet”

”We want bold customer centric innovation”



Det sidste eksempel blev leveret af en tysk CEO, der var hudløs på begge fingre efter et langt liv som trommer. Problemet er, at mange store organisationer faktisk mener, at de er gode til det med at bryde abstrakte ting ned til vaskemaskiner. Men det er de ikke. Det er i hvert fald ikke min erfaring. De er faktisk gode til alt andet end at tale om, hvad deres medarbejdere skal gøre. Lad os tage Coloplast, da de er mit første hit i en tilfældig søgning på ’C20-virksomhed vision’ i Google. Men Coloplast har mere end en vision. De har også en mission:

Mission: ”Making life easier for people with intimate healthcare needs”

Det lyder godt, selvom det ikke siger noget om, hvad nogen skal gøre. Derfor bryder de det ned, for de har heldigvis fået en vision:

Vision: ”Setting the global standard for listening and responding”

Lyder godt, stadig intet om, hvad vi skal gøre. Men nu bliver det brudt mere ned. Under visionen har de så værdier:

Values: 1) closeness, 2) passion og 3) respect and responsibility

Ja, vi kan blive ved, ik'? Stadig intet om, hvad nogen skal gøre.

Dog ved vi nu fx, at vi skal være ansvarlige og respektfulde, hvilket forhåbentlig ikke kommer som nogen markant overraskelse for selskabets medarbejdere. Men vent nu. For hver værdi har de nu overskriften:

”What does this mean for us?”

Her er ideen så, at de bryder værdien ned og fortæller, hvad det betyder for medarbejderne. Og nu har jeg høje forventninger, for det er helt rigtig tænkt. Nu bliver det adfærd! Nu løfter vi sløret for, hvad vi skal gøre i den virkelige verden. Nu kommer der gode sigende eksempler på, hvordan vi kan udleve værdierne og visionen klokken kvart over 10 på en tirsdag ude på fabrikken, eller under mødet på hovedkontoret. Men nej. Under værdien passion kan vi fx læse, at det betyder:

”We must be willing to go the extra distance. Our passion to make a difference unites us”

Men nu er vi skudt tilbage til start. For sætningen om at ’gå den ekstra mil’ og ’gøre en forskel’ er jo gudhjælpemig lige så abstrakt som visionen. Man kan nærmest mærke, hvordan iltningen i blodet forsvinder, imens man forsøger at tygge sig igennem alle disse system 2-opfindelser for at finde svaret på det ret fair spørgsmål: Hvad skal jeg gøre anderledes? Og nu mærker du måske, at du ufrivilligt er kommet op og ride på min foretrukne kæphest, når det handler om adfærdsændringer? Og af sted skal vi: De, som er afsendere på forandringen, skal vide, hvilken adfærd de gerne vil ændre. Eller de skal som minimum kunne give et eksempel. Hvis din chef kan give dig tre hurtige eksempler på, hvad ’respektfuld kommunikation’ eller ’cost awareness’ betyder for din adfærd, eller på, hvad ’den førende leverandør af byggematerialer’ betyder i hverdagen, så må hun for min skyld også have alle de værdier, missioner, visioner og manifester, hun lyster. Men hvis hun ikke kan give dig ét eneste eksempel uden at tænke sig om i mere end 10 sekunder, så er det complete corporate bullshit og burde resultere i en spontan fængsling.



[Forfatteren trækker vejret]



Jeg siger ikke, at du skal udstikke laminerede manualer for al adfærd, men jeg siger, at du skal kunne give eksempler. Også selvom du gerne vil bevare autonomi og motivation hos dine modtagere. For der er ingen modsætning imellem at kunne være konkret på eksempler på adfærd og på at give medarbejdere og kollegaer handlerum. Alligevel bliver denne autonomi ofte brugt som sidste undskyldning, når jeg står i rum med ellers kloge mennesker og er nødt til at blive ved med at spørge, hvad betyder det så i praksis, kan du give et eksempel? For på et tidspunkt går det op for afsenderen, at det kan de ikke, og det er for nogen en ret skelsættende oplevelse. I stedet for at erkende problemet rækker de derfor ud efter deres sidste undskyldning:

”Jamen, det jo ikke noget, jeg skal bestemme. Her tror vi på medbestemmelse og autonomi, så det er netop der, at medarbejderen kan sætte et aftryk, når de selv vælger, hvordan de vil oversætte værdien. Vi kalder det for empowerment.”

Det er for så vidt en fin ambition, men det ændrer ikke på, at hvis afsenderen ikke kan give et eneste eksempel på den ønskede adfærd, imens de drikker varm kaffe til en workshop og har 100 procent af deres system 2 orienteret mod spørgsmålet, hvordan i alverden regner de så med, at deres medarbejdere i frontlinjen kan gøre det intuitivt? Husk på denne forsimpling: Strategier bliver lavet af system 2, men de skal leves af system 1. Og det krav kan system 1 selvfølgelig ikke honorere, når system 2 ikke engang kan til workshoppen. Og der hjælper empowerment altså ikke. Empowerment betyder ikke ’Find selv ud af det’. Det betyder, at man coacher, hjælper, guider og træner sine medarbejdere og kollegaer, så de hen ad vejen selv kan finde ud af det. Og selvom vi nu har peget lidt fingre ad ledere og deres udfordringer med strategiske budskaber, så kan jeg forsikre dig for, at problemerne er præcis de samme i kampagner, processer og alle andre steder, hvor forandringer er på tapetet.





Hvorfor er det afgørende at oversætte til konkret adfærd?


Hvis vi ser bort fra den åbenlyse, men oversete, pointe om, at nogen må og skal kunne fortælle, hvad de mener med ’at gå den ekstra mil’, så er der minimum tre andre gode grunde til at oversætte sin ambition til konkret adfærd.



Den første er enkel: Hvis din ønskede adfærd er konkret og håndgribelig, så er det langt lettere at finde de konkrete og håndgribelige barrierer, du skal fjerne for at få mennesker til at udføre den. Hvis den til gengæld er abstrakt og ukonkret, så får du også abstrakte og ukonkrete løsninger, der leder dig lige nøjagtig ingen steder hen.



Den anden er lige så enkel, selvom problemet er stort: Hvis din ønskede adfærd er abstrakt og uhåndgribelig, så kræver den store mængder af system 2-energi at eksekvere. Kan du huske, hvilke fire værdier Coloplast havde? Jeg beskrev dem for 20 sekunder siden. Nej vel? Kan du huske din egen organisations værdier? Nej vel? Ikke medmindre du selv har lavet dem. Og hvis du kan huske dem, så er jeg ret overbevist om, at du ikke på 20 sekunder kan give fem eksempler på, hvordan du udlevede dem i sidste uge. For det er besværligt. Og al den energi, der bliver krævet for at oversætte, bliver ikke lagt i opgaven. Og derfor bliver den ikke eksekveret.



Den tredje grund kræver lidt mere spalteplads. Den handler nemlig om en mere principiel misforståelse i tolkningen af begrebet frihed. Misforståelsen består i, at fordi frihed er godt, så må mere frihed derfor være bedre. Eftersom vi typisk maksimerer frihed ved at maksimere valg, lever vi i en verden, hvor vi konstant efterspørger flere valg i den vildfarelse, at det skulle være godt for os. Du kan blive, hvad du vil, du kan vælge mellem 50 typer kød i den lokale Netto, og du kan selv vælge, hvordan du vil oversætte agilitet på en tirsdag. Det skal lederen jo ikke gøre for dig, du skal have komplet autonomi og total medbestemmelse. Men for at komme lederne lidt i møde: Dette ideal om total frihed er ikke noget, der er grebet ud af luften. Tværtimod, når man spørger mennesker direkte om, hvad de gerne vil have, vil de næsten altid svare mere frihed, selvbestemmelse, fleksibilitet og valgmuligheder. Sagen er blot, at vi forvalter denne totale frihed ret ringe. Det er der forsket en del i, blandt andet af den anerkendte amerikanske psykolog Barry Schwartz. Han har defineret tre negative sideeffekter af at have mange valg.



1. Paralyse – mange valg betyder, at vi bliver overvældet, og vores system 2 kommer på overarbejde. Konsekvens: Vi gør ingenting.



2. Opportunity costs – mange valg betyder et fokus på alle de muligheder, vi mister, når vi træffer en beslutning. Konsekvens: Vi gør ingenting, og når vi alligevel gør noget, så bliver vi mindre tilfredse med vores valg.



3. Ansvar – mange valg betyder, at vi har alle muligheder. Så når vi ikke er tilfredse med det, vi har gjort, så er det vores egen skyld, for vi kunne bare have gjort noget andet. Konsekvens: Vi bliver deprimerede over vores valg, fordi vi skyder skylden på os selv.



Lad os se på et illustrativt eksempel fra adfærdslitteraturen, som du måske er stødt på før: det store marmeladeforsøg.



Hvis man vil sælge mere marmelade, burde det være logik for burhøns, at syltetøjsproducenterne bare skal producere mange forskellige typer af marmelade, så der er noget for enhver smag. Men logiske burhøns lever i den parallelle verden. I den virkelige forholder det sig anderledes. I et klassisk eksperiment undersøgte en række forskere folks indkøbsvaner i Californien. Deres strategi var at give gratis smagsprøver på marmelade for at se, hvor mange der endte med at købe et glas af varen bagefter. I første variation stillede de 24 varianter af marmelade frem på hylderne til stor begejstring for kunderne, og mange stoppede op for at smage. Men meget få traf en købsbeslutning. Under tre procent endte med at købe et glas. Hverken burhøns eller købmænd var af gode grunde tilfredse med de tre procent. Men hvad skete der, hvis man begrænsede den totale valgfrihed og kun stillede seks varianter af syltetøj frem som smagsprøver? Selvom færre kunder stoppede op og smagte, var der nu en langt højere købsprocent blandt kunderne. 30 procent af kunderne, som prøvesmagte marmeladen i dette scenarie, endte med at købe et glas. Ved at fjerne valg øger man oddsene for, at modtageren gør det, man gerne vil have dem til. Eller som minimum bare gør et eller andet. Med Schwartz in mente: 24 valg bliver en hæmsko for beslutningsprocessen. Skal det være lakrids og blåbær eller havtorn og hindbær eller en af de 22 andre varianter? Det nemmeste valg bliver simpelthen ikke at tage noget valg. Overhovedet. For nylig bekræftede en kommerciel direktør for en global juicevirksomhed dette for mig. Hver gang, du introducerer en juice mere i et i forvejen stort sortiment i supermarkedet, daler dit samlede salg af juice. Det er derfor, at få valg er afgørende på produktsider, menukort, salg og ikke mindst i strategi, kommunikation og kampagner. Når vi har for mange valg, sker der simpelthen ingenting. Konklusionen er: Du skal ikke tænke, at ’Less is more’. Du skal tænke, at ’Less is action’.



Men det handler ikke kun om at reducere mængden af valg for at skabe handling på dine kampagner, processer og strategier. Det handler om at gøre det let for system 1 og 2 at handle naturligt og hurtigt på valgene. Lad os se på fire eksempler på organisationer, der har været dygtige til at oversætte vage abstrakte ambitioner til konkret ønsket adfærd.





Fire eksempler fra de bedste i klassen


Der findes mange gode eksempler på, at det er lykkedes for andre at bryde komplicerede ambitioner ned til reelle adfærdsanvisninger. Lad os se på ét fra sportens verden, ét fra en juicebar, ét fra underholdningsbranchen og ét fra hospitalsvæsenet. Vi begynder med fodbold.



Jeg hørte engang en transmission fra et pressemøde med den nu legendariske træner Pep Guardiola, som trænede fodboldholdet FC Barcelona i deres mest vindende periode gennem alle tider. Han vandt 13 ud af 16 mulige trofæer over en fireårig periode med FC Barcelona. På pressemødet afslørede han sin guide til at implementere strategier og skabe forandringer. Ud over sublimt fodboldspil blev Guardiolas Barcelona kendt for en helt speciel spidskompetence: deres genpres. Genpres er evnen til at presse modspillerne hurtigt, lige efter at man selv har tabt bolden. For når modstanderne lige har erobret bolden, er de ude af balance, og Barcelona forfinede evnen til at vinde bolden tilbage, så snart de havde tabt den. Generobringsspillet blev et kendetegn for FC Barcelona, og der kan garanteret skrives mange bøger om, hvordan man hurtigt får fat på bolden, efter at man har tabt den. Guardiola gjorde noget andet. Han gjorde sin strategi for genpres:

enkel

adfærdsorienteret

målbar



På pressemødet forklarede Pep Guardiola holdets strategi for genpres således: ”Når vi taber bolden, følger alle spillerne denne instruks: De tre spillere, der er tættest på bolden, jagter den i tre sekunder uanset modspillernes placering på banen.” Genialiteten ved instruksen er, at den er enkel og adfærdsorienteret – og at det er let at finde ud af, om man er i færd med at eksekvere strategien eller ej. Intet indforstået trommeri. Derudover er den særdeles effektiv, fordi du som modstander til FC Barcelona vil opleve at blive overfaldet af tre modspillere i det sekund, du har fået fat på bolden. Guardiola mestrede dette trin 1 i succesfuldt adfærdsdesign, fordi han fik oversat sin ambition til konkret ønsket adfærd. Det er vaskemaskinen om igen. I pausen i mange fodboldkampe er der sikkert mange trænere, der siger noget i retning af: ’Kom nu gutter, vi skal presse dem mere aggressivt.’ Men det er komplet ubrugeligt, for det er ikke adfærd – og det svarer til, når en organisation siger til sine medarbejdere, at de skal være mere proaktive, eller projektlederen fortæller dig, at du skal tale mere i øjenhøjde med jeres medlemmer. At jagte bolden i tre sekunder, hvis jeg er en af de nærmeste tre spillere, er derimod adfærd. Når vi genkalder os system 1- og 2-tankegangen, bliver det også tydeligt, hvorfor strategien rent faktisk bliver eksekveret på en konsistent måde på banen. Det er, fordi det kræver en lille mængde system 2-energi at følge den. Der er nogle (lederen), der har investeret tankekraft i at finde ud af, hvad det konkret vil sige at ’spille aggressivt’. Og det betyder, at den første friktion – oversættelsen af strategien i den konkrete situation – ikke bliver en system 2-opgave for modtageren, men derimod en let opgave, der hurtigt kan lagres som en system 1-vane.





Omsætningsknappen hos Joe & The Juice


Tænk, hvis der fandtes en knap, man bare kunne dreje på, når man gerne ville tjene flere penge. Det viser sig, at den faktisk findes, for omsætningsknappen i Joe & The Juice-kæden er en af de afgørende grunde til, at kæden for nylig blev solgt videre til kapitalfonden General Atlantic til et svimlende højt millionbeløb. Omsætningsknappen er Philip Finsteens opfindelse, og direktøren Kaspar Basse fik øjnene op for den unge mand, da han på sin første arbejdsdag tilbage i 2004 fordoblede omsætningen i virksomhedens første juicebar. Philip gjorde flere smarte ting, fx skar han frugt og grøntsager ud i forvejen, så han kunne bruge mere tid på at tale med kunderne og mindre på at lave juicen. Men han er dog blevet allermest kendt for omsætningsknappen. Hvor sidder den? På stereoanlægget. Det viser sig, at jo højere musik, de spiller i Joe & The Juice, jo flere penge tjener de. Som Kaspar Basse har udtalt til TV2: ’Sandheden er, at jo mere vi skruer op, jo mere omsætter vi.’ Denne oversættelse til adfærd er smart og effektiv: ’Skru for musikken. Og når du synes, den er høj, så skru lidt mere op’. Der er både gode beviser for, at musik og købsadfærd hænger direkte sammen, og der er også andre eksempler fra lignende restauranter, der har implementeret omsætningsknappen. Anders Kjørup, der er direktør for den succesfulde restaurantkæde ’Gorms’, sidder i bestyrelsen i den virksomhed, jeg er partner i. Han er også bekendt med omsætningsknappen og var ikke sen til at kopiere den i sin egen variation. De fik samme resultater, da de skulle skabe mere omsætning på nogle af deres udvalgte restauranter. Udover sammenhængen mellem forbrugeradfærd og købsvillighed, fortalte Anders mig, at der jo også er den enkle grund, at musikken tiltrækker folk, fordi de vender hovedet og bliver opmærksomme på restauranten, når de passerer. Af samme årsag skal der være noget i retning af minus 10 grader, før Joe & The Juice lukker døren ud til gaden. Joe & The Juice-eksemplet er illustrativt til at se forskellen på blot at tromme: ’Sæt kunden i centrum og skab god energi i restauranten’ og på præcist at definere den ønskede adfærd: ’Skru op for musikken og skær grøntsager og frugt ud, inden kunderne ankommer’.





Tivolis tre-meter-regel


Et andet godt eksempel på en effektiv oversættelse fra strategi til ønsket adfærd er Tivolis ’tre-meter-regel’. Den er efterhånden en slet skjult hemmelighed for professionelle, der arbejder med adfærd og service. 3-meter-reglen er enkel: ’Den går ud på, at indenfor en omkreds af tre meter, der er alle administrerende direktør i Tivoli. Det gælder alle – fra ballonsælger til direktør’, som den serviceansvarlige Ida Dyhr udtalte til BT for nylig. At være administrerende direktør betyder konkret, at medarbejderne i en radius af tre meter rydder op og fjerner skrald, løser konflikter, tager billeder af gæsterne (hvis de har bedt om det …), går proaktivt hen til grædende børn for at løse problemet, viser vej, hvis gæsterne ser søgende ud og så videre.

Tænk over forskellen på denne ønskede adfærd og de abstrakte regler, vi kender fra andre brancher, som fx klassikeren ’at have kunden i centrum’. Når man arbejder som rådgiver på dette felt, ser man generelt, at organisationer er besat af ’centrum’. Hos en kunde i hospitalsverdenen lærte jeg, at det handler om at ’agere patient-centrisk’, i en stor finansiel institution har jeg lært, at det handler om et ’customer-centric mindset’, og for et par år siden var jeg på besøg hos Københavns Kommune, der præsenterede mig for strategien om at have ’Borgeren ved roret’. Fælles for alle strategierne er, at afsenderne ikke kunne definere den ønskede adfærd, der lå under de fine begreber. Og det skal man kunne, hvis man vil have resultater.

Sommetider er den ønskede adfærd let at definere. Fx har jeg gennem mit arbejde beskæftiget mig med at øge håndhygiejnen på hospitaler og laboratorier. Det er let: ’ Vask dine hænder i sprit!’ Men jeg har også fundet mig selv involveret i store interne strategier i virksomheder og organisationer, hvor det har været utrolig svært, fordi den ønskede adfærd har flere nuancer og mulige indsatspunkter, når vi fx ser på emner som sygefravær, ledelse af forandringer, compliance i forhold til regler og processer, implementering af it-systemer, sundhed eller andre lavinteresse-emner som forsikring, pension og arbejdsmiljø. Og det betyder også, at det er organisationerne selv, der skal finde den geniale tre-meter-regel, der gør en forskel hos dem. Men sommetider er det næsten intet, der skal til for at lykkes med at ændre adfærd med denne tilgang. Sommetider er et håndtryk nok.





Det enkle håndtryk


Atul Gawande er en anerkendt kirurg og bestsellerforfatter til flere bøger om adfærd. Udover at være svær at sidde efter i en præsentationsrunde i en hestesko, så er et af Gawandes største aftryk, at han har introduceret tanken om tjeklister til andre brancher end der, hvor de altid har været brugt flittigt: hos flyselskaberne. Som du kan forestille dig, er tjeklister i denne sammenhæng et positivt koncept, fordi de i sagens natur handler om at oversætte abstrakte visioner (udvis et safety mindset) til en konkret kæde af handlinger, der øger sikkerheden, inden et fly fx letter fra landingsbanen. Især refererer han i sin bog The Checklist Manifesto til interessante studier om, hvordan tjeklister har gjort en stor forskel i hans egen branche i forhold til fejlbehandling og teamsamarbejde.



Hvis du kender nogen, der arbejder i hospitalsvæsenet, vil de ret hurtigt kunne fortælle dig, at gamle hierarkier, som for længst er forsvundet udenfor de hvide kitlers matrikler, indenfor murene lever videre i bedste velgående. Overlæger har fx altid ret. Og lægen er over sygeplejersken, som er over social- og sundhedsassistenten. Ligesom i militæret har et tydeligt hierarki sine fordele, når der skal træffes hurtige beslutninger om liv og død, men hierarkiet ender ofte med at stå i vejen for god behandling. Fx ser man stadig under operationer, at kirurgen opererer patienter i det forkerte ben eller foretager åbenlyst dårlige dispositioner, uden at nogen griber ind. Der er søsat mange initiativer for at gøre noget ved det problem, men de er alle endt i den sædvanlige gryde af: ’Grib ind, hvis du ser noget farligt’, ’Vi har alle et ansvar for korrekt behandling’, eller som Coloplast ville sige: ’vær ansvarlig.’ Desværre er det ikke nok, for der er ingen konkret adfærd. Gawande fortæller i stedet om et smukt eksempel på oversættelse til adfærd, som havde bemærkelsesværdige resultater på kvaliteten af behandlingen. Den var enkel: Inden en operation skulle alle hilse på hinanden, sige deres navn og trykke hinanden i hånden (inden de vaskede dem). Som Gawande fortalte i et interview med den amerikanske radiostation NPR, betød denne enkle handling, at det gennemsnitlige antal af komplikationer og dødsfald faldt med 35 procent. Årsagen er det, man kalder for et ’Activation phenomenon’, som betyder, at når du først har sagt dit navn højt, så er du langt mere tilbøjelig til at sige noget igen senere. Dette er også den helt enkle grund til, at man altid bør have en præsentationsrunde til et møde eller en workshop. Når først alle har sagt noget højt i rummet, så er der bedre odds for, at de også vil byde ind senere. Ydermere betyder det indledende håndtryk og præsentationen, at hierarkiet med det samme bliver udlignet en smule; det man inden for compliance-verdenen kalder for ’flattening the authority gradient’ med andre ord: at nivellere hierarkiet og få autoriteterne ned fra piedestalen. Nu er det Jette eller Hans, der opererer, og ikke en tavs kunstner, der kun siger ’tang’, ’sy’, ’hent kaffe’. Det betyder, at det føles mere naturligt at gribe ind, hvis man ser noget tvivlsomt, og samtidig giver dette punkt på tjeklisten en større følelse af samhørighed. Man testede da også oplevelsen af denne teamfølelse, og i den gruppe, der fulgte den ønskede adfærd og præsenterede sig selv ved at give hånd til alle, steg oplevelsen af at fungere som et team fra 68 til 92 procent.



Er du tættest på bolden? Er du inden for tre meter? Har du skruet op for musikken? Har du sagt hej og trykket din kollega i hånden? De gode oversættelser er ofte banale, selvom de kan være svære at finde. Men uanset branche eller problem kan du med fordel følge fem trin, når du skal finde frem til din ønskede adfærd.





DE 5 TRIN


Bryd dit overordnede problem ned i kategorier

Bryd kategorierne helt ned til adfærd

Sørg for, at de er positivt instruerende

Kan din ønskede adfærd passere video-testen? Test din adfærd med video-testen

Ingen panik!



Lad os for pædagogikkens skyld tage problemet ’sygefravær’ og forsøge at tage det igennem de fem enkle trin.





1. Bryd dit overordnede problem ned i kategorier


Her har du processen i en enkel grafik med problemet øverst, kategorierne nedenunder og de forskellige typer ønsket adfærd nederst.



Øverst i pyramiden har vi vores overordnede problem. I dette tilfælde sygefraværet.



Typisk har adfærdsproblemer nogle fokusområder, de falder i. Og det kan være en rigtig god idé at kende dem, inden man går videre. Dette er absolut ikke en udtømmende analyse af kilderne til mere eller mindre sygefravær, men forskningen på feltet viser blandt andet, at faktorer som ledelse, kommunikation, sundhed og arbejdsmiljø har en effekt på, om folk bliver syge.



Så vidt så godt. Men mange organisationer stopper desværre her med vage formuleringer, der ikke er tæt nok på adfærd. Eksempelvis kan man læse i Esbjerg Kommunes sygefraværsstrategi, at de afgørende faktorer er:

Ledelsesmæssigt fokus

Lokalt ansvar

Attraktivt arbejdsmiljø og forebyggelse

Hurtig afklaring



Så er vi så vidt. Hvilket med selv den mest optimistiske tommestok må siges at være ret kort. For ingen steder i strategien står der noget om, hvilken adfærd der skal ændres kvart over 10 en tirsdag formiddag for at få det til at ske. Og hvis vi skal være lidt feje, kan vi bruge den retoriske ’plathedstest’, hvor man forsøger at sige det modsatte. Hvis det modsatte udsagn ikke giver mening, så er det en retorisk plathed, med andre ord noget, alle er enige i, og derfor også noget, der er overflødigt at konstatere. Så hvem tror egentlig på, at de afgørende faktorer rent faktisk er ledelsesmæssig defokusering, lokal ansvarsforflygtigelse, et uattraktivt arbejdsmiljø og langsom afklaring? Det var fejt mod Esbjerg. For hvis jeg lod dig se medarbejderhåndbogen, der hvor jeg selv arbejder, så ville den også være fyldt med disse ting. Min pointe er netop, at det er svært. Men det er ingen undskyldning.





2. Bryd kategorierne ned til adfærd


Det svære og væsentlige arbejde ligger ikke i at definere det, vi ovenfor kaldte for fokusområderne af problemet – det ligger i at bryde de områder ned til adfærd. Derfor er vi nødt til at tage skridtet længere ned i pyramiden for at isolere alle de typer adfærd, der kunne lede til at gøre noget ved sygefraværet. Og vi er nødt til at se på hver enkelt kategori for sig. Lad os i dette tilfælde isolere kategorien ’sundhed’. Vi ved, at faktorer som reducering af stillesiddende arbejde, sund væskebalance, regelmæssig motion, varieret kost og bevidsthed om ergonomiske forhold har en videnskabelig dokumenteret effekt på vores sundhed. Og dermed også i varierende grad på vores sygefravær.



Ingen af disse er dog endnu omsat til adfærd. Og det er en klassisk fejl blot at konkludere, at kollegaerne skal sidde mindre ned. For det er ikke ønsket adfærd. Det er en uønsket adfærd.





3. Sørg for, at de er positivt instruerende


Så den sidste oversættelse mangler for, at vi kan komme helt ud i virkeligheden. Og her kan du bruge en god LEAN-huskeregel, som lyder: Hvis jeg stod i hjørnet af rummet, hvad ville jeg så se dig gøre?

(Væskebalance) Alle medarbejdere skal drikke to liter vand i løbet af arbejdsdagen

(Mindre stillesiddende arbejde) Alle medarbejdere skal stå op ved deres skrivebord i mindst en time om dagen

(Spise varieret) Alle medarbejdere skal spise 100 gram flere grøntsager til frokost, end de gør lige nu



Det er altså her, du når ned til din egen tre-meter-regel. Det er her, din anti-mobbestrategi ikke ender med, at vi skal ’opføre os respektfuldt’ og ’give plads til forskellighed’. I stedet bliver den til, at alle skal spise frokost med nye kollegaer hver dag, fordi du ved, at mobning opstår på grund af skæve eller mangelfulde relationer. Eller måske oversætter du den til ’vi tolererer aldrig, at man taler om folk, der ikke er i rummet selv’. Det er også her, du ikke stiller dig tilfreds med, at jeres strategi for at løfte karaktererne på jeres skole bare bliver noget løst om at give bedre feedback, og at du i stedet tvinger arbejdsgruppen til at skrive under på, at ’alle elever skal have minimum fem minutters feedback på deres opgaver’, inden de afleverer dem. Og det er her, at du muligvis får oversat ’kunden i centrum’ til en ønsket adfærd, som er, at alle store medarbejderseancer altid begynder med et interview med en patient på scenen, der bruger vores medicin. Sådan gør en af de kunder, jeg arbejder for. Det er sejt.



Jeg tror absolut ikke, at ovenstående forslag er de endegyldige og fulde løsninger på sådanne komplekse problemer som fx sygefravær, men det er afgørende, at man kommer ned på dette handlingsniveau. Ellers sker der aldrig noget. Ideen er at generere så mange ideer til oversættelser, at I får et katalog af konkrete eksempler på, hvordan I og andre kan bidrage til målet. Min erfaring er som nævnt, at opgaven med at oversætte er utrolig svær, og et lille tip kan være at begynde med at se tilbage. Spørg jer selv: Hvad er mit bedste eksempel fra sidste år på en kollega, der viste ’god videndeling’, ’proaktiv stakeholder management’, ’kommunikation i øjenhøjde’ eller ’kreativ problemløsning’? Det vil også hjælpe jer på vej til at passere video-testen, som vi nu er kommet til.





4. Kan din ønskede adfærd passere video-testen?


Lad os antage, at jeg nu har overbevist dig, eller at du ligefrem har været enig med mig hele tiden: Selvfølgelig skal man oversætte sin ambition til adfærd, hvis man gerne vil ’ændre adfærd’. Udfordringen er nu, at man let kan snyde sig selv og tro, at man faktisk har fundet en konkret adfærd, uden man har det. Det skal vi kunne tjekke, for hvordan bliver vi ellers helt sikre på, at den ønskede adfærd vil skabe det samme klare billede, uanset om du viser det til din kollega, kunde eller kusine? Mit eget favorit-redskab til det formål er ’Video-testen’, som Chip og Dan Heath kaldte den adfærdstest, de introducerede i deres anbefalelsesværdige bog om forandringer Switch. Præmissen for Video-testen lyder sådan:

”Har du gjort din ønskede adfærd så specifik og adfærdsorienteret, at en tredjepart uden tilhørsforhold til strategien kunne se en video af din målgruppe og bekræfte, om de udførte handlingen eller ej?”

Vi taler ikke om, at du reelt skal filme dine modtagere. Ideen er metaforisk: hvis du kunne og havde uanet tid til at se videoen igennem, ville du så kunne notere adfærdsændringen? At være proaktiv og agil ville aldrig passere video-testen, fordi en udenforstående ikke ville have en chance for at se, at det var det, der foregik på videoen. Ligesom at ’lytte mere til borgeren under samtalen’ også fejler, for hvordan skulle en udenforstående se det? De ved jo ikke, hvor meget der blev lyttet før. Men at drikke to liter vand? Den ville passere video-testen. At smile til kollegaen ville passere testen. At trække stolen ud for kunden eller at ringe til borgeren, før de ringede til kommunen, ville passere testen. At rydde op indenfor en radius af tre meter ville passere testen. At give hånd og sige sit navn inden en operation passerer testen ligesom vores nultolerance-politik overfor at tale om andre, når de ikke er i rummet, fint passerer testen. I alle tilfælde ville en tredjepart kunne afkode, hvorvidt det var adfærd eller ej. Video-testen bliver din nemesis, for den vil gang på gang vise dig, at du ikke er i mål.





5. Ingen panik!


Nu har vi ovenfor skitseret et par eksempler på forskellige typer ’ønsket adfærd’, der gør noget ved sygefraværet, mobningen og elevers karakterer. Og når vi når derned, så begynder alle intuitive alarmklokker typisk at ringe hos dem, der sidder med ansvaret for projektet. Typisk opstår der to frustrationer. For det første ser problemet nu komplet uoverskueligt ud. Hvis vi laver en grundig analyse med alle kategorier og mulige indsatsområder, vil vi med et konservativt skøn ende med over 50 typer af ønsket adfærd i forbindelse med hver problemstilling. For at kunne banke selv en lille bule i problematikken med sygefraværet, bliver det derfor nu tydeligt, hvilke resurser og fokus der skal til. For langt de fleste af de 50+ eksempler på ønsket adfærd vil være relevante, men de vil også kræve en særskilt indsats for at kunne lykkes. For det andet indtræder skuffelsen, fordi vi ikke har lært at elske det banale. Pludselig er det abstrakte konkret – og en smule mere ufint. Nu ser det det grangiveligt ud, som om nedbringelse af sygefravær i virkeligheden bare handler om at få folk til at drikke mere vand. Uha, det bliver chefen nok ikke helt tilfreds med, for han havde jo bestilt: ’En mindset-ændring i forhold til vores kultur om sygefravær’. Og nu kan vi også blive uenige og begynde at tvivle. Tror vi virkelig på det med vandet, er det nok med feedbacken eller bordrotationerne til frokost? Måske. Men hvis du har bedre bud, så hører jeg dem gerne. Pointen er, at man gør sig sårbar, når man bliver konkret. Det kræver cojones. Og spørg altid dig selv: Hvad er alternativet?



Men lige efter frustrationen, frygten for det banale og erkendelsen af kompleksiteten, så kommer lettelsen. Jeg har arbejdet efter denne model med kvikke medarbejdere på alle niveauer i store organisationer, og når den umiddelbare frustration har lagt sig, bliver den ofte erstattet af lettelse og klarhed. For i virkeligheden repræsenterer denne første fase blot det enkle analytiske svar på, hvorfor vi netop har svært ved at gøre noget ved sygefraværet, silotænkningen, forandringsparatheden, det øgede salg eller den præventive ageren i forhold til kriminalitet. Det analytiske svar viser, at vi ikke lykkes med at løse problemet med fx sygefravær, fordi vores metode til at ændre alle de mange typer adfærd hidtil har været at lægge et røgslør af pjecer og intranetopdateringer udover dem. Forsimplet opstillet accepterer vi ikke, at problemer ofte er komplekse. Det var derfor, jeg skrev i indledningen, at nogle projekter skal dø, for hvis man virkelig vil gøre noget ved sygefraværet, så skal man være klar til at investere massivt i det. Det samme gælder compliance til virksomhedens sikkerhedspolitik, tilslutningen til en mere bæredygtig adfærd eller noget helt tredje. Kort sagt: Vi skal indse, at ét abstrakt adfærdsproblem ofte kræver uendelig mange små adfærdsændringer. Og vi kan enten stikke hovedet i sandet eller omfavne kompleksiteten og få gjort noget ved det. Uanset hvad, skal dit output af denne fase være et eller flere konkrete udsagn om, hvad dine kollegaer, kunder eller medarbejdere skal gøre. Og det skal kunne passere video-testen. Når du har dette udsagn, kan vi nemlig finde ud af, hvorfor de ikke allerede gør det. Til det skal vi bruge en barriereanalyse, så den gennemgår vi i næste kapitel.





KAPITLET I ÉT OVERBLIK


Du kan ikke lave adfærdsændringer uden at kende den ønskede adfærd

Abstrakte og ukonkrete målsætninger giver abstrakte og ukonkrete løsninger

Lad dig inspirere af Joe & The Juices omsætningsknap, Tivolis tre-meter-regel og Gawandes håndtryk

Bryd dine initiativer ned og kom med eksempler på, hvad det helt konkret betyder for dem, det omhandler

Test din ønskede adfærd med video-testen



Husk: Gå ind på Jytteframarketing.dk for at få guides, skabeloner og webinars, så det bliver endnu lettere at omsætte teorien til praksis.





Efter første trin er du nu helt klar over, hvad dine kollegaer, kunder eller medarbejdere helt specifikt skal gøre. Du har den ønskede adfærd. Nu er det tid til at finde ud af, hvorfor de ikke udviser den allerede. Til det skal du bruge en struktureret tilgang til at forstå dine modtageres kontekst og den friktion, de oplever. Det kaldes for en barriereanalyse, og den skal vi se på nu.





03





LAV EN BARRIEREANALYSE


I Storbritannien havde de et stort problem. De kunne ikke få deres borgere til at foretage energiforbedringer i deres hjem til fordel for miljøet og portemonnæen, en udfordring, vi også bokser med i Danmark. Mere specifikt havde de umanerlig svært ved at få borgerne til at isolere deres lofter. Kampagner og information havde slået fejl, så i et sidste desperat forsøg besluttede man at betale borgerne for at få dem til det. I omegnen af 10.000 danske kroner fik man for sin ulejlighed. Hvordan kunne det slå fejl? Regeringen havde kvantitative analyser, der viste, at det ville være en god investering at give tilskud til isolering af lofter, og borgerne ville efterspørge tilbuddet, fordi det udover at udløse en check for ulejligheden både rummede en økonomisk gevinst på varmeregningen og på et eventuelt videresalg af huset. Ethvert rationelt menneske måtte da bide på denne policy-krog. Men i den virkelige verden er ethvert menneske ikke rationelt, så der skete intet. Faktisk er denne policy omtalt flere steder som en af de mest fallerede af sin slags, fordi ingen brugte den. Derfor besluttede man at sætte et Behavioral Insight Team (BIT) på sagen. De gjorde nu noget meget u-embedsmandsagtigt og lavede aftaler med virkelige mennesker og besøgte dem i deres virkelige hjem. De første tre steder blev de mødt med forskellige variationer af denne høflige replik fra værten:

”Hej, det er jer, der skal op og kigge på loftet, ik'? I skal være meget velkomne, der er lidt rodet deroppe, det håber jeg er okay.”

Man skal ikke være atomfysiker for ret hurtigt at indse, at den reelle barriere her ikke er økonomiske incitamenter. Den reelle barriere er, at der ikke er nogen, der gider at rydde op på deres loft, når de kommer hjem fra arbejde. Det er virkelige mennesker, vi har at gøre med, ikke lommeregnere på to ben. Og da denne oprydning er en forudsætning for at kunne isolere loftet, så sker der ingenting. Den reelle barriere er det trætte system 2 og de tømte energidepoter. Den reelle barriere er hverdagen. At betale borgeren 10.000 kroner for det bliver derfor et forsøg på at fjerne en barriere, som slet ikke er der. Det er en klassisk fejl i den parallelle verden. Her kører der stadig informationskampagner for at spise sundere, drikke mindre, køre langsommere, donere sine organer og lade være med at slå sine børn. Som om viden er den afgørende barriere, men det er den jo bare så sjældent. ’Stop selling’ er et godt udtryk her. Chefen behøver ikke endnu en gang at vise en eller anden business-case på, hvorfor vi skal være mere proaktive; det vil vi faktisk gerne være. Der er ingen modstand. Men vi har brug for hjælp til at overkomme kløften mellem ’vil’ og ’gør’.

Barrieren for overvægt og diabetes er ikke viden om de langsigtede konsekvenser ved at spise for meget fedt. Barrieren er, hvordan filan man får sagt nej, når svigermor nøder for 16. gang. Med andre ord: Vi forstår godt, at det er en god idé at energirenovere, stop selling. Men ideen er besværlig, for i den virkelige verden kræver det, at jeg rydder op på mit loft, efter at jeg har lagt mine børn i seng og har ryddet op efter aftensmaden. På det tidspunkt er klokken typisk 20 om aftenen, og jeg har været på benene med praktik og opgaveløsning siden klokken 6 om morgenen. Og når jeg og alle andre familier sætter sig i sofaen, er en langsigtet beregning af energirenovering ikke at se på tapetet i stuen. Men når man besøger den virkelige verden, så finder man virkelige barrierer. I BITs tilfælde var det netop lykkedes at isolere den afgørende barriere, oprydning, og så var løsningen snublende nær. BIT udskiftede det økonomiske incitament på 10.000 kroner, og i stedet brugte man pengene på at tilbyde borgerne at hyre flyttemænd for dem. De mødte op, ryddede loftet, så man var klar til at få isoleret loftet. Ovenikøbet kunne man donere nogle af de genstande, man havde opmagasineret, imens man isolerede loftet. Nu var den reelle barriere (oprydning) fjernet, og ovenikøbet havde man givet borgerne et feel-good-argument oveni hatten. Og dagen efter blev denne policy en stor succes med tusindvis af borgere, der gik i gang med at isolere deres lofter.





Kort eller terræn?


I militæret har man udover ’negativ formåen’, minimum én anden fantastisk formulering:

”Når kort og terræn modsiger hinanden, så skal du følge terrænet.”



Selvom kortet viser ruten i grove træk, siger det ikke noget præcist om lokale højdeforskelle, spidsfindige kurver og det træ, der er væltet og spærrer vejen. Hvis du har en division, der forsøger at eksekvere strategien, og de ikke kan forcere det væltede træ, så nytter det ikke noget, at du over walkie-talkien fra førerbunkeren siger ’bare fortsæt ligeud, I er der lige om lidt’. Alligevel er det det, som sker hver dag i offentlige og private hovedkvarterer, når man forsøger at finde ud af, hvad man skal gøre. Man stirrer på kortet, og hvis terrænet modsiger kortet, så stirrer vi endnu mere på kortet. I den parallelle verden har vi besluttet os for, at kortet viser os alt, så vi ser slet ingen grund til at rejse os op og se på, hvad der egentlig foregår derude, hvor vi skal ændre noget. Men loftseksemplet er en historie om at forstå, at ens løsninger skal fungere i den virkelige verden, hvor mange kontekstuelt bestemte ting spiller ind. Kontekstuelle ting, som ikke fremgår af kortet. Det er også en historie om et regeringsorgan, der meget ydmygt udfordrede sig selv ved at tro på, at de reelle brugere af en ydelse var nøglen til at løse problemet. Det er det, en barriereanalyse handler om: at finde de rette barrierer for at komme i mål med sin adfærdsændring og at have en struktureret måde at gøre det på. For gode løsninger er ikke blot noget, der kommer dumpende ned på jorden. De fleste kreative gennembrud er ikke gennembrud. De er indbrud. Systematisk planlagte angreb på en kompliceret problemstilling. Og barriereanalysens fornemmeste formål er at komme ud i terrænet og få indsigter om de mennesker, man skal påvirke, så man senere i processen kan designe en løsning, der er bygget på deres præmisser, og som passer intuitivt til deres verden. Det kan du kun gøre, hvis du forstår dem og ikke har fortabt dig i kortet.



Hvor trin ét i metoden handlede om at definere den ønskede adfærd: Hvad skal de gøre? Så handler trin to i barriereanalysen om at kunne svare på to spørgsmål:

Hvad gør de lige nu?

Hvorfor gør de det?





Svarene på disse spørgsmål vil lede dig på sporet af, hvad der afholder dem fra at følge din agenda, og du vil derefter kunne designe en målrettet proces for at kunne ændre deres adfærd. Ikke før. En af grundene til, at vi har svært ved at komme i mål med forandringer, er, at organisationer har svært ved at lave dækkende barriereanalyser, fordi de opererer med en system 2-udgave af deres modtager. Så selvom redskaberne i denne barriereanalyse er enkle og letforståelige, så er dette trin ikke særlig trafikeret i den parallelle verden, for her drages de forkerte konklusioner alt for let: Hvis folk ikke gør det rigtige, er det, fordi de mangler viden, eller fordi de er dumme, dovne eller bare ikke forstår, hvor vigtigt ’det her’ er. Så fortæller vi dem det bare igen. Og igen. Når de er ude af compliance, så træner vi dem igen. Når de spiser usundt, så laver vi en ny kampagne. Og når de ikke er proaktive, så siger vi: Du skal være mere proaktiv. Og hvis de virkelig ikke kan finde ud af det, så laver vi lovgivning. Og vupti, så er en lille fjer nu blevet til fem embedsmænd med forbud på. Og denne automatiske konklusion om at eskalere system 2-redskaberne er en katastrofal fejl, der er indbygget i dette verdenssyn. Som Abraham Maslow konstaterede tilbage i 60’erne:

”Hvis det eneste værktøj, du ejer, er en hammer, begynder ethvert problem at ligne et søm.”



Når du kun har en system 2-udgave af mennesket at arbejde med, så kan du stille et begrænset antal diagnoser. Men når du adapterer tilgangen fra adfærdsdesign til at få et bredere billede af de mennesker, vi vil påvirke, så får vi en langt bedre og mere dækkende diagnose, og vi kan derfor udskrive andre typer af medicin, fx flyttemænd. Som jeg vil vise senere i bogen, har man på min egen arbejdsplads brugt denne enkle pointe til at løse hyperkomplicerede problemer i relation til så forskellige ting som håndhygiejne på hospitalerne, compliance i multinationale virksomheder og besværlige strategiske initiativer. Og denne succes er udelukkende baseret på, at man har fundet frem til de rette barrierer fremfor at sidde på sin bagdel og lade sig forføre af, hvad man tror, man ved om andres verdener. Det er det, en barriereanalyse handler om. Dens mål er at få dyb viden om de strukturer, motiver og incitamenter, der driver aktørernes adfærd. Deres bevæggrunde, rationaler, viden og deres tavse manus til den sang, de tapper på bordet hver dag. Barriereanalysen er afgørende for, om du får succes med at skabe forandringer. Uden den vil du stille forkerte diagnoser og dermed designe forkerte løsninger.



Denne evne til at foretage en barriereanalyse er derfor det andet trin i metoden, du skal mestre, hvis du vil ændre adfærd hos mennesker i den virkelige verden. Lad os lave en let indflyvning og ende med at blive helt konkrete.





Skrivebordets arrogance


Lad os begynde med en distinktion: Den virkelige verden er ikke din verden. Den virkelige verden er den verden, som de mennesker, du skal påvirke, lever i. At acceptere den på mange måder banale iagttagelse handler i virkeligheden om at acceptere, at man ikke selv har svarene. Der er nemlig en distinkt arrogance i at tro, at man kan ændre andre mennesker fra sit skrivebord. At tro, at man med en godt turneret mail, et opkald midt i frokosten, et slogan, en roll up, et fællesmøde, et opslag på intranettet eller godt kommunikeret Must Win Battle reelt kan gøre noget så kompliceret og invaderende som at flytte menneskers adfærd fra a til b. Den absolut største konkurrencefordel, man kan skaffe sig selv, er derfor en bedre forståelse af de mennesker, man skal påvirke. Det kan være internt at forstå sine medarbejdere og kollegaer bedre. Og det kan være eksternt at forstå sine kunder og stakeholdere bedre. Men at forstå dem bedre betyder ikke, at man skal lave en gudsjammerlig SWOT-analyse fra sit skrivebord med en masse mennesker, der ikke er en del af målgruppen. Det betyder, at man rejser sig fra sit skrivebord og går ud og møder dem i deres hverdag. Kontekst er Kongen, og derfor er forståelsen for den afgørende for at finde frem til, hvad der skal til for at ændre den. Dette arbejde er også kendt som kvalitativt feltarbejde, hvor sociologer, antropologer og etnologer interviewer, observerer og studerer mennesker i deres miljø for at forstå deres handlinger og rationaler. Hele tanken er, at det er brugeren, medarbejderen og kunden, der er eksperter i deres egen hverdag, og at det derfor er arrogant og ineffektivt ikke at inddrage dem. Hvordan kan man forsøge at skabe større compliance uden at have fulgt fem medarbejdere helt tæt på deres arbejdsdage for at se den kontekst, de skal eksekvere deres ’standard operating procedure’ i?

Hvordan kan man lave en seriøs kampagne for noget som helst uden at have studeret de mennesker, der skal ændre sig i deres hverdag?



Og hvordan kan man lave en strategi for næste år uden at have solide indsigter fra frontlinjen om den konkrete adfærd, man gerne vil skabe?





Big data vs. Thick data


Inden vi kommer til de konkrete redskaber, er vi nødt til at tage et (meget kort og overfladisk) kig på en overordnet metodisk diskussion. Overordnet skelner man som bekendt primært mellem to metoder til at indsamle viden og teste sine løsninger: kvantitativ og kvalitativ metode. Desværre er der en altid pågående, ørkesløs debat mellem de to discipliner om, hvilken der er bedst. På sidelinjen har man mest lyst til at gribe en mikrofon og myndigt råbe: ’Alle dem med de gule bånd må gerne gå op af vandet’. For hvis du vil arbejde alvorligt med adfærd, bør dit foretrukne mindset være præget af pragmatik, ikke idealer. Og du bør friktionsløst kunne trække på discipliner fra begge skoler, da de kan bidrage med forskellige elementer.

Som bekendt har Big data de seneste år været en dominerende og hypet metode. Altså den kvantitative tilgang, hvor man suger data ind og derved sætter sig selv i stand til både at give objektivt ’korrekte’ svar og til i en vis grad at kunne forudsige brugeres adfærd. Der er absolut intet i vejen med denne tilgang, som både er relevant, når man skal finde barrierer, og når man skal teste sine løsninger. Men den kvantitative tilgang har én væsentlig begrænsning. Den giver gode svar på spørgsmål, der handler om ’hvad’ ’hvor’ og ’hvor meget’. Men den svarer ofte slet ikke på det afgørende spørgsmål: ’Hvorfor’. Og hvis du ikke kender svaret på ’hvorfor’, så kan du ikke hitte på en løsning om at hyre flyttemænd. En god barriereanalyse er en afgørende forudsætning for en effektiv løsning. Og dette ’hvorfor’ er den kvalitative tilgang til bedre at udforske. Der findes jo også konsulenter, der arbejder med den kvalitative metode, og de har ikke villet stå tilbage for management konsulenternes ’Big data’, så de har opfundet begrebet ’Thick data’, som udover at være et ret dækkende begreb jo simpelthen også rimer, hvilket må have skabt udelt begejstring hos idémanden. Thick data henfører til, at data om brugeren er ’tykkere’, fordi man får flere detaljer om mennesket, situationen og konteksten, når man dybdeinterviewer en enkelt person i en time om en beslutning, end hvis man blot noterede, at den pågældende – sammen med 277 andre mennesker – også valgte at købe Rynkebys appelsinjuice i Super Brugsen på Tagensvej den 17. september.



Når man undersøger adfærd kvantitativt, gør man det ofte i et forsøg på at opnå objektivitet. Det betyder, at man undersøger mange brugeres adfærd og bevidst forsøger ikke at interagere med dem enkeltvis. Det har sine klare styrker, men selv kvantitative analyser er ikke bedre end de mennesker, der tolker på dem.

Det kan blandt andet den kontroversielle taxa-tjeneste Uber nikke genkendende til. I 2016 lækkede websitet Buzzfeed screendumps, som illustrerede data, der viste, at over 5000 beskeder om voldtægt (rape) var blevet ’logget’ i virksomhedens kundesupport. Det satte et ramaskrig i gang: hvilken skandale, Uber er en voldtægtsfælde! Harmen kunne knap nok lægge sig igen, selvom Uber forsøgte at fortælle, at dataene mildest talt var en fordrejet udgave af virkeligheden, fordi ordet kom fra to helt vildledende kilder. Dels på grund af fejlstavninger og autocorrect, hvor kunder kom til at skrive ’rape’, når de i virkeligheden forsøgte at skrive ’Rate’ og andre beslægtede ord, og dels fra talemåder som ’you raped my wallet’ eller endda navne, der begyndte med ordet, fx ’Rapeller’.

Selv de bedste data er ikke bedre end de mennesker, der konkluderer på dem. Og selvom denne type data er langt mere objektiv, så kan den let manipuleres og konkluderes i forskellige retninger alt efter afsenders motiver. Som den tidligere britiske premierminister Benjamin Disraeli blev notorisk kendt for at bemærke:

”There are three kinds of lies: lies, damned lies, and statistics.”

Så selvom kvantitative data er afgørende for forståelsen af kunder, kollegaer og problemstillinger, så bør thick data være den anden halvdel af sandheden om brugerne med lige så meget vægt og indsats. Denne thick data-tilgangs styrke er netop at kunne præsentere nogle valide begrundelser for, hvorfor mennesker vælger at gøre X, Y eller Z. Det har den kvantitative tilgang typisk ikke noget at sige om. Så hvor kvantitative data giver os præcise svar på, hvor forbrugerne var, hvad de købte, og hvor mange gange de har logget ind på virksomhedens webshop, så svarer det ikke på, hvorfor de købte netop den vare, hvorfor de loggede ind, og hvorfor de var der lige netop på det tidspunkt. På den måde giver kvantitative data os bredde og siger lidt om meget, imens kvalitative data giver os dybde og siger meget om lidt. Lidt firkantet kan vi sige, at kvantitative data giver dig fem indsigter om 100 mennesker, hvor kvalitative tilgange giver dig 100 indsigter om fem mennesker.



Kvalitative indsigter har dog flere store begrænsninger. Man kan ikke stole på, hvad folk siger, fordi vores hukommelse bedrager os, respondenter overrepræsenterer deres egen gode adfærd, de kan ikke huske begivenhederne korrekt, og der er alle mulige sociale mekanismer i spil. Derudover er enhver kvalitativ indsigt offer for ’Hawthorne-effekten’, der betyder, at man ved sin tilstedeværelse i situationen påvirker menneskene i den og derved kontaminerer dataene. Fx følger medarbejderne nok arbejdsmiljøreglementer bedre, mens arbejdsmiljøchefen er på besøg for at forstå deres hverdag bedre. Slutteligt er der også den udfordring, at kvalitativt arbejde i sin natur er kontekstuelt og derfor ikke er så let at generalisere ud fra. Disse tre begrænsninger er uomtvistelige, og desværre bruger en bestemt type irriterende mennesker dem som grunde til ikke at gøre noget overhovedet. Det er typisk en Jens-type, der har haft videnskabsteori på RUC for syv år siden. Jens har siden udelukkende levet i den parallelle verden og bruger nu det meste af sin tid på at underminere gode praktiske initiativer i den virkelige verden ved at slutte sine sætninger med ”det kaldes faktisk Hawthorne-effekten” med et dertilhørende skælmsk og bedrevidende og ’så-blev-den-idevist-lukket-med-et-fremmedord’-udtryk i ansigtet. Du skal ikke lytte til Jens, det gør hans venner ikke engang længere. At hæve barren for at arbejde med at ændre adfærd kræver mod og pragmatik. At spørge ét menneske om dets motivation for at gøre noget er en glimrende beslutning, hvis alternativet er ikke at gøre noget.





Sådan laver du en barriere-analyse


En barriere-analyse behøver ikke være omfattende. Men det kan virke ret uoverskueligt at komme i gang, for hvor skal du lede, hvem skal du tale med, og hvad skal du spørge dem om? Som udgangspunkt er der nogle konkrete ting, du skal holde øje med:

Sprog: Hvilket sprog bruger de om problemstillingen, hvordan italesætter de den?

Kontekst: Hvor foregår adfærden og hvorfor?

Barrierer: Hvilke barrierer fremhæver brugerne som de værste?

Bagvedliggende rationaler: Hvordan begrunder brugerne deres adfærd?

Miljø: Hvilken effekt har det lokale miljø, fx indretning, på adfærden?





For at komme til bunds i de spørgsmål kan jeg anbefale en variation af en metode, det globale innovationsbureau IDEO har udviklet til deres arbejde med at finde de rette barrierer. I denne variation går vi frem efter metoden:

LÆR – lav desk research, find brugernes digitale fodspor og de rette eksperter

SE – observer på din målgruppes nuværende adfærd

SPØRG – bed dem om hjælp til at forstå deres adfærd

STRUKTURER – saml dine indsigter i temaer



Hvert trin har forskellige metoder, sommetider er de alle repræsenteret, sommetider er det kun en enkelt. Det handler i sidste ende om ambitioner og resurser.





LÆR – Brug Google, find brugernes digitale fodspor og find de rette eksperter


Den første kategori hedder LÆR. Det kaldes også desk research, fordi det primært handler om den viden, du kan indsamle om dine brugere og deres barrierer, mens du stadig sidder trygt og godt bag skrivebordet med en kop varm kaffe. Jeg skal nok få dig hevet væk fra denne parallelverden og ud i virkeligheden senere i dette kapitel, men inden da vil jeg understrege, at du kan lære en masse, mens du drikker kaffen færdig.



Desk research er nyttigt, når du skal i gang med et projekt, men mangler indsigt i feltet. Det er lige så effektivt, hvis du er groet fast i et problem og mangler inspiration. Det giver dig overblik og hjælper dig til at finde de aktører, der er relevante for din problemstilling. Den indledende research kan være essentiel for at finde ud af, hvor du skal dykke ned, hvem du skal tale med og måske også for at blive klogere på deres hverdag, så du stiller nogle skarpere spørgsmål eller laver nogle mere relevante observationer. Kort fortalt kan det være ligesom at læse eksamensopgaven grundigt igennem, inden du hovedkulds forsøger at løse den.





Brug Google


Ja, jeg ved det godt. Lige om lidt vil jeg også redegøre for, hvad du skal gøre efter klartonen på min telefonsvarer. Det virker oplagt og burde være en overflødig banalitet at påpege Google som redskab. Der er dog utrolig få, der bruger Google struktureret, inden de stiller et spørgsmål, indkalder til et arbejdsmøde eller ringer til en konsulent. Det er givetvis et udtryk for, at vi tror, at vi er unikke mennesker med unikke problemer. Det er vi ikke, og hvis man skulle gøre blot én ting for den samlede evne i arbejdsstyrken til at løse problemer, så skulle det være at lave ordentlig research på sin problemstilling, inden man gik i gang med at udtænke løsninger selv. Medmindre du hedder Elon Musk og bygger Teslaer, rumskibe og underjordiske tunneller, så er der andre, der har haft dit problem og bokset specifikt med det gennem længere tid. I denne del af barriere-analysen finder du dit fundament for at undgå at begynde helt forfra, det er det, sociologer kalder ’Building on top of knowledge’. Men Googles familie er endnu større end den klassiske søgefunktion, og der er en lang række undervurderede services, du skal kende til, hvis du arbejder med at ændre adfærd, fx



Google Scholar: Googles generelle søgefunktion er jo ikke bedre end internettets generelle troværdighed. Det er en af grundene til Google Scholar, der er Googles sted for mere videnskabelige og troværdige udgivelser. Det er ingen sandhedsgenerator, men der er typisk nogle kilder med større tyngde, videnskabelighed og lix-tal. Det er utrolig let at komme i gang, for den fungerer på præcis samme måde som Google.



Google Trends: Hvis du blot opretter en Google account, får du også adgang til Google Trends, som kan sige noget om, hvor meget folk søger på et givent ord, og hvornår de gør det. Det kan give dig viden om, hvor populært dit emne er over tid, og hvornår på året din målgruppe tænker mest på det. Det kan derfor sagtens give et kvantitativt clue til, hvad bevæggrundene eller motivationerne for adfærd er eller har været. Googles cheføkonom fortalte smilende til en konference, jeg var til, at en af de mest søgte fraser i første uge i januar er ’how to loose 5 pounds’, hvorimod den mest populære søgning i uge to, tre og fire er ’how come I have not lost 5 pounds’. Og den mest søgte sætning i Storbritannien, efter at de havde stemt sig ud af EU, var: ’What is EU?’ Det er et vink med en Storebæltsbro om, hvad der var deres rigtige barriere for at stemme nej til EU, og den antyder også, at Ja-siden måske havde fat i en masse forkerte barrierer, fordi de ikke forstod deres målgruppe og opererede ud fra bedrevidende skrivebordsanalyser.



Google Analytics: Hvis du arbejder med online markedsføring og sælger produkter via din hjemmeside, så kender du Google Analytics og de mange andre relaterede produkter. Men det undrer mig, hvor ofte folk internt i ledelses-, marketings- eller kommunikationsfunktioner fuldstændig overser den massive viden om kunder og borgeres interesser, og adfærd, man kan finde frem til, hvis man taler med it-afdelingen og får adgang til sit eget hovedsite. Her kan du finde alt om, hvilke sider folk besøger mest, hvor lang tid de er på dem, hvilke ord de brugte for at komme derind og meget andet.



Google Keyword planner: For de fleste vil ovennævnte være nok til at komme i gang på denne måde, men for feinschmeckere findes også Google Correlate, der kan vise dig, hvad der korrelerer med en søgning, eller Google Keyword planner, der viser dig, hvor meget folk søger på dit ord, og redskabet kan også vise dig andre beslægtede søgeord og fraser. Alene i Googles suite af produkter er der altså et stort antal muligheder – og hvert af disse forslag kunne give stof til sin egen bog. Min enkle anbefaling er blot: Brug disse værktøjer langt mere, end I gør nu. Og husk så i øvrigt at dirigere dine dovne kollegaer over på www.LMGTFY.com.



Hvis du allerede er bekendt med Googles suite af produkter og har mod på mere, så er nettet et uendeligt overflødighedshorn af muligheder, og ind imellem at jeg har skrevet nedenstående afsnit, og bogen er blevet udgivet, er det kun blevet mere omfattende. Lad mig bare pege på et par af de mere oplagte.

Med Facebook Analytics kan du vitterligt på to minutter finde ud af, hvor mange kvinder mellem 30 og 35 år, som lever indenfor en radius af to kilometer fra dig, der er interesseret i at danse. Og du kan gøre det for hele verden og alle interesser. Facebook er stadig et groft undervurderet analysemedie.

Med programmet Hotjar kan du få ’heatmaps’, der viser, hvordan dine brugere interagerer med dit website, du kan også optage sessioner med dem og se, hvordan de bruger dit site, ligesom du live kan stille dem spørgsmål om alt mellem himmel og jord, imens de er på din side.

Crystal er en løsning, der på baggrund af det sprog, dine brugere anvender på deres sociale medier, kan anbefale dig, hvordan du skal kommunikere mest effektivt med dem.

Med én søgning kan du på Similarweb få data om alle sites (også dine konkurrenters), fx gode estimater på, hvor stort besøgstallet er, hvor trafikken kommer fra, og hvad målgruppen ellers besøger.

Og Mention giver dig daglige opdateringer, hver gang specielle ord, virksomheder eller problematikker er nævnt, så du live kan overvåge dit navn, sag, kampagne eller brand.



Denne liste er uudtømmelig. Ideen er blot at vise dig et par af dem, jeg har erfaring med som relevante i barriereanalyser.





Find brugernes digitale fodspor


Googles redskaber er gode – især til kvantitet. Du får rigtig meget ’hvad’ og ’hvor meget’ for pengene her. Derfor er de gode til at indlede din research. Men hvad gør du i denne fase, når du gerne vil vide mere om dine brugere, deres sprog, deres rationaler, synspunkter og motivationer? Du stalker dem på nettet. Faglig stalking forstås. For medmindre du er i gang med at lave en barriereanalyse på, hvorfor ældre over 80 ikke bruger internettet, så kan jeg garantere dig for, at alle dine brugere er online lige nu. De søger på deres problemer i real-time, de socialiserer med deres venner og netværk, de kommenterer og deltager i debatter. Kort sagt, de er til offentlige middagsselskaber lige nu overalt på internettet, og du kan bare trække en stol frem, sætte dig ved siden af dem og få detaljerede indlæg om deres barrierer. Du kan læse, hvad de skriver i Facebookgrupper, LinkedIn-grupper og andre åbne steder på nettet, hvor de diskuterer deres synspunkter, bekymringer, ønsker, og hvad der holder dem oppe om natten. På Twitter, som er en totalt åben platform, kan du via den ekstremt effektive søgefunktion med ét klik finde alle de mennesker, der har brugt et ord, som du er interesseret i, du kan følge de relaterede samtaler om et givent emne, du kan vurdere køn, alder, uddannelse og geografi, og du kan tilmed gå i direkte dialog med dem. En afgørende ting, du kan lære disse steder på nettet, er, hvilke ord din målgruppe bruger om dit emne. Hvordan de taler om ’problemet’, hvordan de beskriver det, og hvordan de italesætter deres tankesæt. For når du har lavet denne analyse, har du allerede den fordel at vide, hvordan din målgruppe tænker, føler, handler og køber. Det betyder, at du kan tale direkte til dem i et sprog, de forstår og med en stemme, som føles troværdig og inkluderende.



For et par år siden var jeg sammen med en gruppe andre på besøg hos Behavioral Insigths Team i London, der havde arrangeret et seminar om adfærd, hvor verdens dygtigste inden for adfærdsfeltet delte deres viden. Her hørte jeg Johannes Eichstaedt, som forsker i den menneskelige psykologi med Big data som udgangspunkt og Facebook og Twitter som sin primære empiri. Johannes Eichstaedt ’scraper’ al tekst fra brugeres profiler på Twitter og Facebook (hvis folk giver ham lov). At ’scrape’ betyder, at man suger al tekst ud, som den pågældende nogensinde har brugt på sin profil, og dernæst analyserer Johannes på sammenhængene mellem at bruge visse ord og have visse sindstilstande. Det kræver en lang teknisk forklaring at uddybe, hvordan han gør det i praksis, men foredraget var interessant og urovækkende. Fx kan man nu sige noget meget kvalificeret om en brugers selvværd, hvis man kan scrape nok sprog fra personens social media-profiler. Sådan en analyse vil være mere præcis, end hvis man interviewer personens venner. Pointen, som er relevant her, er dog, at brugere med lavt selvværd typisk ikke bruger formuleringen ’lavt selvværd’, sådan taler de ikke om deres problem. Det ord, der korrelerer mest med lavt selvværd er faktisk spørgsmålet ’Hvorfor’, fordi sproget omkring selvværd er præget af en oplevelse af ’hvorfor går dette her udover mig’. Her kan du se en grafik af et af de slides om lavt selvværd, Johannes Eichstaedt viste til konferencen:



Det er jo en virkelig stærk indsigt for mennesker, der arbejder med en målgruppe, der har lavt selvværd. Lad være med at kommunikere problemet som lavt selvværd, kommuniker problemet med ’hvorfor’ som omdrejningspunkt. På en mere positiv note er de mest brugte ord for mænd generelt ’Fucking’ og ’Xbox’, imens det for kvinder er ’Shopping’ og ’Excited’. Det er altid dejligt, når fordomme holder stik for begge køn. Du behøver ikke lave ph.d.-afhandlinger som Johannes Eichstaedt for at lære disse ting om din målgruppe. Du kan blot bruge et par timer i de største fora, hvor de færdes. Jeg garanterer dig, at du kan bruge det, du lærer, senere i processen, når du skal bygge en effektiv løsning.





Find (de rigtige) eksperter


Du bør altid have et eller flere ekspertinterviews med i dit researchgrundlag. Det kan være den åbenlyse ’ekspert’, ham eller hende, der er direktør/formand/leder/chef på et felt, en afdeling eller en procedure. Hende skal du have fat i. En langt mere overset ekspert er den praktiske ekspert, det er ham, der udfører arbejdet i hverdagen. Og det er ofte ham, der kan give dig den største indsigt på området. Input fra cheferne er godt og relevant, men deres konklusioner er ofte præget for meget af deres distance til arbejdet og har udgangspunkt i den parallelle verden. Derfor er det en klassisk fejl at holde et møde med ’den ansvarlige’ for at lære noget om problemet. Jeg har ofte den erfaring, at de hypoteser, som vores kunder har om problemet, slet ikke matcher det reelle problem i virkeligheden. Så med eksperter mener jeg egentlig mere ’brugere’. Brugere er eksperter i deres egen hverdag, derfor er de afgørende.



I forbindelse med et projekt om bæredygtighed i en nordjysk kommune skulle borgerne blive bedre til at sortere deres madaffald. I den indledende researchfase fokuserede vi udelukkende på den viden, kommunen havde, så vores eksperter endte med at blive udviklingsafdelingen og affaldskoordinatoren. Men da mine kollegaer troppede op onsdag morgen klokken 4:30 i det bogstaveligt talt mørke Nordjylland for at følge skraldemændene på deres rute, spurgte de med det samme: ”Hvorfor er I med i dag? Det er jo på mandagsruten, at alle problemerne er…”. Det var ikke, fordi teamet ikke havde forberedt sig. Det havde de. De havde kigget på sammensætningen af husstande, ejerforhold, fordeling mellem private husstande og erhverv og fordelingen af parcelhuse og lejligheder. Alle sådan nogle typer af data, som erfaringsmæssigt kan have betydning for, hvor godt affaldet er sorteret. Ja, faktisk var der masser af data til rådighed, som var blevet vendt og drejet. Alt, undtagen det allervigtigste, når man taler om affald: viden om, hvad og hvor meget der var i hver sæk. Det havde kommunen ingen data på. Det vidste skraldemændene til gengæld ned til mindste detalje. De er i kontakt med hver eneste affaldssæk, inden de tømmer den, og de får set ned i flere tusind affaldsspande og containere på et år. De ved præcis, hvem på vejen der sorterer godt, og hvem der altid er problemer med.

Det er et klassisk eksempel på, at vi kom til at tale for meget med de ’forkerte’ eksperter, der ikke havde den daglige føling med problemadfærden. Nogen vil måske hævde, at der var hældt for meget kaffe i koppen, og vi dermed var blevet for længe bag skærmen, inden vi fandt døren til den virkelige verden. Nogen har nok ret. Til gengæld var kollegaerne ikke i tvivl, da de først havde fat i skraldemændene. Her var de rigtige eksperter. Hverdagens helte, som løber en halvmaraton (det svarer en skralderute til i skridt) ved siden af skraldebilen hver morgen ovenpå en halv wienerbrødsstang og en kop kulsort kaffe i termokop. Dem der ved, at fru Olsen altid stiller en kondivand bag skraldespanden, dem der kan huske, hvem der har kompost og kun skal have tømt hver anden gang, og dem som ved, hvem der har løse hunde.

Kan du høre det? Vi er trådt ud i den virkelige verden. Denne viden er vigtig. Det er nemlig de helt små detaljer fra hverdagen, du har brug for viden om. Det kan både være dem, der skaber barriererne, men det kan også være hverdagens eksperter, der leder dig i retning af den åbenlyse løsning. Det, ingen har opdaget, fordi løsningerne hidtil er blevet udviklet bag skrivebordet, langt fra hverdagen og uden forståelse for menneskene i den virkelige verden.



Lad mig give et andet eksempel fra en opgave for en stor dansk medicinalvirksomhed. Den ville have ideer til, hvordan medarbejderne fik bedre håndhygiejne. Her startede vi med at læse en masse manualer for, hvordan de korrekte rutiner skulle udføres. Det virkede egentlig temmelig simpelt. Der blev også gennemført interviews, der gav indsigt i de daglige rutiner. Så langt så godt. Men den mest værdifulde indsigt kom først i forbindelse med træning af nye medarbejdere, da vi stødte på en gammel, garvet medarbejder fra den virkelige verden.

I forbindelse med hygiejnen er der behov for løbende oprydning. Ligesom når kirurger pakker redskaber og plastikhandsker ud, kommer der emballage og andre elementer, der skal smides ud. Situationen er, at alle står og fumler med en lang besværlig oprydning i et sterilt miljø, hvor alt skal gøres i den rigtige rækkefølge, og hvor du kun må røre særlige steder på hver ting, der skal ryddes op. Alle står i dyb koncentration og brænder rigelige mængder af system 2-energi af, hvilket i sig selv er uhensigtsmæssigt, fordi oprydningsrutinen ligger, inden medarbejderne rent faktisk påbegynder et kompliceret arbejde. Pludselig kommer åbenbaringen fra eksperten fra den virkelige verden: ”Altså, vi plejer bare at lade oprydningen være til den næste. De har jo ikke sterilt udstyr på endnu.” Tænk, det kan være så banalt? Hvorfor skal de, der tager handsker på, også stå for den løbende oprydning? Næste hold kan jo bare fjerne det, inden de selv går i gang med at få handsker på. Og alligevel var det aldrig faldet manden bag skrivebordet ind, da han skrev manualen, der undervises efter. Han glemte nemlig at rejse sig fra skrivebordet og gå ud i den virkelig verden, da kaffekoppen var tom.



Et sidste eksempel. Min ven Michael Aagaard er en af verdens fremmeste ’CRO-eksperter’. CRO står for Conversion Rate Optimization og betyder evnen til at kunne konvertere trafik på et website til købende kunder. Altså viden om, hvordan man skal skrive teksten, hvilken overskrift man skal bruge på en salgsside, hvor købsknappen skal sidde, og om den skal være gul eller grøn? Det er en meget efterspurgt kunst, og Michael er en af de bedste i verden til det. Han færdes mildest talt i en datafikseret branche, og man skulle tro, at han udelukkende svor til kvantitet, men det er ikke tilfældet. I et interview fortalte han mig, at hans yndlingsgreb til at øge konverteringen på et site var at ringe til sin kundes egen kundeservice og interviewe dem om de kunder, der ringede ind. Hvad sagde kunderne, hvilke ord brugte de om produkterne, hvad var de typisk mest stillede spørgsmål?

Alle disse kvalitative indsigter brugte han bagefter til at bygge en tekst og en side, der anvendte kundens sprog om produkterne (fremfor virksomhedens – det er ofte to helt forskellige sprog), svarede på kundens spørgsmål i den rækkefølge, de typisk stiller dem og så videre. På den måde kan han langt bedre forstå barriererne for at købe et produkt og være relevant for kunden i den måde, han forsøger at arbejde med dem på senere. Igen et eksempel på, at den rette til at svare på kundens barrierer ikke er marketingdirektøren, men Søren og Hanne fra Kundeservice.





SE - på din målgruppe og dens nuværende adfærd


Den anden kategori hedder SE. Den handler om observationsmetoder. Altså alt det, du kan lære om adfærd ved at se på, hvad dine brugere gør. Der findes mange metoder til at observere. Her skal vi se på tre brugbare, og de er: klassiske observationer, observationer, hvor du ikke kan være til stede, og ’go along’. For observationer har sommetider den ulempe, at det kan være tidskrævende at stå på et gadehjørne og vente på, at den adfærd, du leder efter, opstår, eller at det kan virke intimiderende at observere folk i private sammenhænge. Til at imødekomme disse situationer har vi også fundet et par metoder frem.





Klassiske observationer af din målgruppe


Lad os starte med den helt klassiske, kvalitative observationsmetode. Den, enhver etnolog kan på rygraden. Den grundlæggende disciplin, du skal kende, før du kaster dig ud i alle mulige kreative og digitale udgaver. Der er mange måder at observere sin målgruppe i deres kontekst: Du lytter fx med, når call-centeret håndterer klager, du besøger fabrikken, hvor I får lavet jeres produkter, du sidder med til undervisning i den nye interne proces. Du er fluen på væggen, og fokus er på at se og forstå brugere i deres naturlige kontekst. Det allervigtigste er at fokusere på, hvad der er på spil for de mennesker, der er i rummet. Ikke hvad du synes er interessant eller skiller sig ud fra den hverdag, du selv er vant til.



Lad os tage et smut tilbage til medicinalindustrien, som jeg gennem mit arbejde har fået en del kendskab til. Et af projekterne krævede observationer ved selve produktionslinjen, så en del kollegaer var ude hos kunden og observere. Det slående ved sådan en opgave er, at det tager et stykke tid at ’akklimatisere’ sig, når man træder ind i en hverdag, som er så anderledes fra ens egen: Man synes, der er koldt, undrer sig over, hvordan de kan arbejde uden dagslys, og det føles utroligt begrænsende, at man kun må spise, drikke og gå på toilettet i de fastlagte pauser. Det er bare slet ikke observationer, der er interessante for medarbejderne eller for den problematik, du forsøger at løse. Derfor ender de amatøragtige observationer med at handle om, hvad den observerende part lagde mærke til som unaturligt. Men det er en fejl. Altså: Brug tid på at akklimatisere dig og på at sætte dig ind i dine brugeres perspektiv. Se, om du kan se deres interaktion og miljø med deres linse. Hvis du kan skelne mellem dine egne observationer og det, de oplever som vigtigt, så er du allerede godt på vej. Men indtil du bliver rutineret, så skriv alt ned – stort som småt og sorter i det, når du kommer hjem. Suppler gerne med billeder, som tit hjælper vores begrænsede hukommelse godt på vej. Måske du endda opdager ting på dine billeder, som du ikke var opmærksom på, da du stod ude i den virkelige verden. Denne akklimatisering begynder allerede ved, at du tænker over, hvordan du bedst passer ind i omgivelserne, så du ikke tiltrækker for meget opmærksomhed. Det er faktisk sværere, end man tror. Fx på fabrikken, hvor de to observatører fik den samme blå uniform på som alle medarbejderne og troede, de kunne være fluer på væggen. Alligevel kom alle hen og spurgte, hvad de lavede. Og sådan er det at være udefrakommende i et lokalt miljø: Medarbejderne havde været der i 10-15 år og kan selvfølgelig sagtens se, når der går to outsidere rundt med en notesblok og har rullet ærmerne op på arbejdstøjet (hvilket er helt forbudt).





Observationer, hvor du ikke kan være til stede


Ofte har man det problem, at man af forskellig årsager ikke kan observere sit problem i virkeligheden. Engang skulle jeg fx rådgive en organisation, der arbejdede for at sikre børn bedre odds for at klare sig i skolen. Et hyperkomplekst problem, der fx involverer opdragelse og daglige rutiner i hjemmet, hvor man ikke kan være naturligt til stede. Sådan er det med mange opgaver, hvor det kan være svært at lege fluen på væggen. Både at få lov at komme indenfor, at få lov at bruge store mængder tid på det og at undgå at ændre voldsomt på de daglige vaner i familien og dermed forstørre Hawthorne-effekten. Hvad gør man så? Man tager fat i de greb, der handler om at observere uden at kunne være til stede. Lad os lige parkere familierne og se på et par andre muligheder, du har for at blive klogere i kontekster, du ikke selv kan være med i.



Til en opgave, hvor TNC blev hyret til at nedbringe hærværk i parkeringskælderen under en større ejendom, lykkedes det fx at få adgang til videoovervågningen af de unge mennesker, der var kilden til problemet, og man kunne derfor observere den specifikke kontekst og adfærd uden at være til stede. Også andre video-kilder kan være relevante. I et projekt om trafiksikkerhed skulle en kommune i Nordsjælland nedbringe antallet af trafikulykker i et specifikt kryds, og her hjalp adgang til droneovervågning af krydset til at give et billede af trafikanternes adfærd. I mit arbejde er vi selvfølgelig ekstraordinært begejstrede, når vi får adgang til denne type materiale, selvom det i dette tilfælde skulle vise sig, at arbejdsopgaven med at sidde og stirre på 14 gigabyte video af et kryds set ovenfra ikke var helt så spændende som først antaget.



Udover steder, der kan være svære at få adgang til, kan udfordringen også være, at man har brug for så lange tidsperioder, at det ikke kan forsvares, som fx at observere borgeres adfærd i deres hjem, eller kunders omgang med et produkt, efter at de har købt det. Her kan metoden ’Photovoice’ være god. I photovoicen beder man deltagerne i den kvalitative undersøgelse om at tage billeder af forskellige situationer, hvor de interagerer med problemstillingen. Typisk sender man en sms til dem hver dag med en lille opgave, der kan gøre en klogere på problemstillingen.

I forbindelse med et projekt om bæredygtig affaldssortering for Miljøstyrelsen, hvor borgere skulle til at sortere mere indendørs, kunne man bede deltagerne om at sende billeder af deres skraldespande, hvor de stod, og spørge til konkrete udfordringer med implementeringen. Denne metode lader dig komme ind i brugerens private sfære og giver dig et rigt billedmateriale. Den kan bruges til at komme ind i folks hjem, men den kan lige så godt være en opgave, man giver sine medarbejdere i forhold til udrulningen af sin strategi. Her kan medarbejderne tage billeder af situationer, hvor de mente, at de var proaktive, og dermed bidrage til forståelsen af, hvad de rent faktisk er.

I samme familie af observationsmetoder, der er tidseffektive og giver en adgang til lukkede miljøer, findes narrative clip, som er en meget anbefalelsesværdig metode. Den består i, at man udstyrer deltagerne i sin undersøgelse med et lille kamera, som man sætter i kraven på dem. Kameraet tager billeder en gang i minuttet eller oftere, og på den måde kan man få et helt døgn direkte fra målgruppens perspektiv på en effektiv måde uden at sætte gang i Hawthorne-effekten. Det var det råd, jeg gav organisationen, der ville have børnene til at klare sig bedre i skolen. Sådanne data kan både sige noget om, hvor ofte børnene laver lektier, hvor de gør det, hvor meget de følger med i skolen, om de er der og meget andet. Og det gode ved de moderne kameraer er, at de er så små og lette, at modtagerne glemmer dem fem minutter efter, at de har fået dem på.





Go along


Go along er utrolig oplagt til at lave en god barriereanalyse. Metoden kombinerer interviews og observationer. Den hedder go along, fordi man typisk følger en ’stakeholder’ i en arbejdsproces, arbejdsdag eller opgave. Her er der altså tale om både interview og observation, da man typisk følger brugerne, imens man stiller spørgsmål om deres valg, handlinger og adfærd. Det har den store fordel, at man kan spørge dem ’live’: ’Hvorfor gjorde du sådan?’ Eller: ’Hvad er væsentligt for dig i denne situation?’ Denne fordel forsvinder, når man interviewer folk i et rum langt væk fra den situation, man gerne vil påvirke. Der vil personen ofte være offer for sin hukommelses unøjagtighed, som Jens forklarede dig om som en del af sit foredrag om Hawthorne-effekten. Da jeg som en del af mit arbejde ofte er involveret i projekter med compliance, altså hvordan man sikrer sig, at folk overholder procedurer og regelsæt, så er go along utrolig god, da det ofte er specifikke detaljer, der er afgørende. Og de er lette at få øje på og spørge ind til ved en ’go along’. Men også i strategiske sammenhænge kan den være utrolig interessant.

En fagforening, jeg arbejdede sammen med, havde svært ved at få implementeret hovedkontorets beslutninger i deres decentrale enheder rundtomkring i landet. Det var fristende for HR-afdelingen at forfalde til system 2-konklusioner om, at de respektive afdelinger var ledet af Napoleon-typer, der var ligeglade med aftalerne, de havde lavet, når de var på besøg i hovedbestyrelsen. I stedet lavede de hver deres go along med en leder ude i afdelingerne, og de fik hurtigt et meget mere realistisk billede af, hvordan ledernes hverdag hang sammen, eller netop ikke gjorde det. Og fremadrettet har det givet en langt bedre forståelse af, hvordan de kan bygge processer, der faktisk passer til ledernes virkelige verden. Alt fra teksters længde til mængden af møder, processers sammenhæng og forståelse for lokal forankring blev redigeret efter de besøg.

Vi har også brugt metoden, da vi skulle løse en case om arbejdsmiljø, hvor en international medicinalvirksomhed skulle have sine medarbejdere til at stå mere op i løbet af en arbejdsdag på grund af de mange livsstilssygdomme, der rammer os, når vi sidder for meget ned ved computeren. Der blev go alongs brugt til at se på, hvordan en arbejdsdag så ud, og en etnolog fulgte medarbejderne til kaffemaskinen, til frokosten og til ad hoc-møder ved kollegaens computerskærm. Det viser sig, at folk vil gå utroligt langt for bedre kaffe, mens det er svært at få dem til at hæve skrivebordet, hvis kollegaerne ikke gør det. Disse indsigter blev brugt til at skabe nogle løsninger, der betød, at medarbejderne stod 40 procent mere op i løbet af arbejdsdagen. Når vi når til at designe vores løsning senere i bogen, vil jeg vise dig et par af de enkle interventioner derfra.





SPØRG – dem om hjælp til at forstå deres situation


Den tredje kategori hedder SPØRG. Brugerne er de mennesker, som er eksperter i at gøre netop det, som du gerne vil ændre. Og deres motivationer og bagvedliggende rationaler er nøglen til at ændre deres adfærd. Ved at få et indblik i de barrierer og udfordringer, der er for at ændre på den problematiske adfærd, er du ét skridt tættere på at finde den rette flyttemand til at løse problemet. I de første faser har du læst om dem, stalket dem rundt på nettet, og du har set dem og deres adfærd udfoldet i den virkelige verden. Nu er det tid til at spørge dem, så de selv kommer til orde. Det lyder let, men det er det ikke.



Mange mennesker begår den fejl at tro, at fordi de er gode til at snakke med andre mennesker, så er de også gode til at interviewe. Sådan er det langtfra. Det er et særligt håndværk. Og det kræver øvelse at interviewe, det kræver øvelse at lytte, det kræver øvelse at stille de rigtige spørgsmål på de rette tidspunkter. Et interview er en samtale, der har struktur og et formål. Det rækker ud over den spontane udveksling af synspunkter, der sker i en dagligdags samtale. I interviewet går man undersøgende og åbensindet til værks. Det handler ikke om at be- eller afkræfte sine egne forestillinger eller fordomme. Det handler om at være nysgerrig og lade sig overraske. Og hvis man vil udforske en situation, så kan man næsten kun gøre det ved at bruge åbne spørgsmål, som ”hvem”, ”hvad”, ”hvorfor”. Den type spørgsmål åbner for, at informanten frit kan beskrive sin oplevelse af en specifik situation. For at komme i dybden bør spørgsmålet ’hvorfor’ ofte være dit foretrukne våben. En god huskeregel kan være de ’5 whys’, som meget dækkende for teknikken handler om at blive ved med at spørge ’hvorfor’ mindst fem gange. Selvom du kan føle dig som et lille barn undervejs, så er denne metode god, når man vil nå ind til kernen af motivationer og overbevisninger, for den tvinger dine informanter til at italesætte erfaringer, personlige fortællinger og følelser. Hvis du giver dem tid og plads, så vil du ende med et par overraskelser og dybe indsigter om, hvorfor de gør, som de gør. Og det er som bekendt denne fases primære formål.





Kodeordet er ydmyghed


Det er utrolig svært at have en åben indstilling til et felt, man beskæftiger sig med hver dag. Men det er faktisk afgørende, at man er ydmyg nok til at lade sig overraske. Den anerkendte socialpsykolog Edgar H. Schein, der har sat markante aftryk i den måde, vi i dag tænker organisationsudvikling på, kalder denne tilgang ’Humble Inquiry’:

”Ydmyg spørgen er den ædle kunst, der består i at få den anden til at fortælle frit, at stille spørgsmål, som man ikke i forvejen kender svaret på og at opbygge en relation baseret på nysgerrighed og interesse for den anden.”

Fra Spørg – Den ædle kunst at spørge ydmygt i stedet for at belære af Edgar H. Schein, Gyldendal Business 2014.



Al erfaring fra mit arbejdsfelt tyder på, at der mange steder er ’inquiry’, men at den absolut hverken er ’humble’ eller baseret på, at afsender tager udgangspunkt i, at de ikke selv kender svaret. Man kan kende forskel på tilgangen på flere måder; én af dem er at kende forskellen på telling-spørgsmål og asking-spørgsmål, som Schein kalder dem. Telling-spørgsmål er spørgsmål, hvor afsenderen egentlig ikke er interesseret i modtagerens svar. De ligner spørgsmål, fordi de har samme struktur, men de rummer ingen af fordelene. Der er to typer af telling-spørgsmål:



1. Diagnosticerende spørgsmål: Du svarer på andres spørgsmål ved at stille modspørgsmål. Det drejer samtalen i din egen retning og tvinger den anden til at tænke på noget, hun måske ikke har overvejet eller har lyst til at tage med ind i samtalen. Dine spørgsmål er åbne, men du dirigerer andre ud fra din egen agenda.

To eksempler på diagnosticerende spørgsmål:

Hvorfor spørger du om det?

Det spørgsmål er ikke det vigtige her, jeg vil hellere vide: Hvad får vi ud af det?





Se, en masse ’åbne’ HV-spørgsmål, men det åbner ikke for nogen konstruktiv barriere. Det bliver inkvisitorisk i sin stil, og der er slet ikke et klima for at blotte sig og afsløre de ægte barrierer.



2. Konfronterende spørgsmål: Er fx retoriske eller ledende spørgsmål. Her omformulerer du dine egne ideer til et spørgsmål, som kun gavner din egen agenda – ikke din modtagers og slet ikke jeres fælles projekt eller arbejdsopgave.

Tre eksempler på konfronterende spørgsmål:

Hvorfor sagde du ikke noget til gruppen?

Er vi enige?

Kan vi gå videre?





På den anden side har vi asking-spørgsmålene, som i deres form og tilgang har en meget mere ydmyg karakter. Her handler det om, at du trykker på pauseknappen på din egen agenda, vender opmærksomheden (og kroppen) mod din modtager og tør stille spørgsmål til din modtager, som du oprigtigt ikke ved noget om.

To eksempler på ydmyge spørgsmål:

Det ved jeg ikke, hvad er. Vil du forklare mig det?

Undskyld, men jeg er stadig sat af, hvorfor er det vigtigt at gøre i den rækkefølge?





Faktisk gør det ikke noget at være lidt naiv i situationen. Det gør kun brugeren mere selvsikker, fordi hun vil opleve at fremstå som eksperten. Problemet med den måde, mange organisationer indhenter viden på, er manglende ydmyghed. Ikke ment som arrogance, men illustreret i en bedrevidende tilgang, hvor man mest af alt forsøger at understøtte en konklusion, man havde, inden man gik i gang. Hvis du ikke får lagt dette fra dig og indtaget den ydmyge rolle, får du aldrig de indsigter, du har brug for. Lad os kort se på to måder, man kan bruge den interviewende form. Det dybdegående interview og etnoraidet.





Dybdegående interview


Et dybdegående interview er typisk én til én, og det varer minimum en time, gerne mere. Selvom det er tidskrævende, giver det et nuanceret billede af den adfærd, du undersøger. Metoden handler om at udforske og spørge ind til brugerens konkrete oplevelser og refleksioner. Det handler altså om at forstå, hvordan brugeren oplever en given situation. Fx når en bruger skal sortere sit affald, prioritere mellem cyklen og bilen eller inkorporere virksomhedens strategi i sin hverdag. Metoden giver dig altså indsigt i brugerens værdier og de overvejelser, brugeren gør sig, når han/hun handler. Det er det, jeg før kaldte for ’de bagvedliggende rationaler’ for en adfærd. Det er altid en god idé at tage ud til brugeren og gennemføre interviewet i den kontekst, som problemstillingen handler om. I forbindelse med et projekt om at hjælpe udvalgte grupper af voksne til at lære at læse, blev der gennemført en større barriereanalyse. Da de potentielle kursister skulle interviewes om deres læse-, skrive- eller regne-udfordringer, besøgte vi dem der, hvor de fik undervisning. På den måde kunne man spørge ind til konkrete aktiviteter og se brugerne i deres egen kontekst. Husk især disse tre fokuspunkter, jeg nævnte tidligere:

Sprog: Hvilket sprog bruger de om problemstillingen, hvordan italesætter de den?

Barrierer: Hvilke barrierer fremhæver brugerne som de værste?

Bagvedliggende rationaler: Hvordan begrunder brugerne deres adfærd?





Etnoraid


I modsætning til dybdeinterviewet er etnoraidet korte interviews ”on the spot”. Det vil sige, at du interviewer dine brugere på en lokation, hvor de færdes. Du veksler mellem at interviewe og observere omgivelserne og brugernes adfærd. Kombinationen gør, at du både kan undersøge, hvordan dine brugere oplever en service eller et miljø, samtidig med at du kan observere de påvirkninger, som brugerne ikke nødvendigvis er opmærksomme på i hverdagssituationer. Derudover vil du få langt flere brugere igennem, fordi du ikke skal sidde med dem en time hver. Et etnoraid har også en mere spontan karakter, fordi du ikke laver forudgående interviewaftaler med brugerne. I stedet interviewer og observerer du de brugere, som færdes på lokationen i det tidsrum, du er der. Metoden er også spontan, fordi du kun har forberedt en kort interviewguide på forhånd. Metoden er særlig god i situationer, hvor du har begrænset tid og hurtigt skal danne dig et indtryk af en brugergruppe, et fysisk miljø eller en service. Etnoraids kan bruges til at teste hypoteser eller skabe overblik over en brugergruppe, som led i den indledende fase af din research. Metoden er derfor oplagt, når du går eksplorativt til værks i begyndelsen af et projekt eller skal træffe en strategisk beslutning undervejs.



For at illustrere dette kan vi bruge et eksempel fra en stor dansk it-virksomhed, som havde det problem, at deres medarbejdere ikke vidste, hvordan de skulle handle i tilfælde af brand. Medarbejderne var heller ikke motiverede til at tage brandøvelserne alvorligt, så der var teoretisk set hundredvis, der var ’døde’, sidste gang de gennemførte øvelsen, fordi de enten gik forkert, gik for langsomt eller slet ikke gik nogen steder hen. Der blev aftalt en række interventioner for at komme problemet til livs, og det blev også besluttet at lave et etnoraid under en brandøvelse. Bare rolig, medarbejderne vidste godt, at det var en øvelse, vi forsøgte ikke at interviewe dem live, mens de løb for deres liv. Metoden var en oplagt mulighed for at observere de situationer, hvor medarbejderne var i tvivl om, hvordan de skulle handle og finde den nærmeste flugtvej ud af bygningen. Samtidig var det muligt at interviewe medarbejderne for at få indblik i deres motivationer eller manglende motivationer for at reagere på en potentiel brand.

Etnoraid’et gav værdifulde indsigter i medarbejdernes motivationer for at tage øvelsen alvorligt. Vi fandt blandt andet ud af, at det at aktivere den enkelte medarbejder til selv at finde den korteste flugtvej fra sit eget skrivebord var en effektiv motivationsfaktor, som sikrede, at de vidste, hvad de skulle gøre. Vi fandt også ud af, hvor meget virksomhedens sikkerhedskrav flyder i medarbejdernes hverdag. Virksomheden havde bedt medarbejderne om at tage arbejdscomputer, telefon og ID-kort med ud af bygningen. Denne kommunikation gjorde, at medarbejderne blev usikre på, hvor alvorligt de skulle tage brandøvelserne. Instruksen sendte også et uheldigt signal om, at arbejdscomputeren var vigtigere end medarbejderens sikkerhed. Vi brugte denne og andre indsigter til at designe en løsning, hvor vi fik alle på nær én af de 950 medarbejdere ud af bygningen på under syv minutter. Manden, der ikke kom ud, var efter sigende ’lige midt i en mail’.





STRUKTURER din viden – saml dine indsigter i temaer


Når du har været i marken for at lære dine brugere bedre at kende, vil du komme tilbage med en masse indtryk, ideer, overraskelser, bekræftende oplevelser, frustrationer – ofte i mere eller mindre strukturerede noter, lydfiler fra interviews og billeder af det, du har oplevet. Kodeordet for at lukke barriereanalysen på en god måde er nu disciplin. Du skal nu i gang med at strukturere din viden til indsigter, som er hele fundamentet for at udvikle nogle gode løsninger.





Hvad har du fundet ud af?


Det første, du skal gøre, er at få styr på dine noter. Det skal du gøre, hurtigst muligt efter at du er kommet hjem, hvor du stadig kan huske stemningen, da du trådte ind i rummet, den måde din interviewperson nervøst sad og pillede mærkaten af sin vandflaske på og den særligt sterile lugt, der mødte dig, da du trådte ind på sygehuset. Lige når du kommer hjem fra dit besøg i den virkelige verden, vil du huske en masse vigtige detaljer – det er her, dine beskrivelser er thick data. Lad være med at blive overmodig og tro, at du kan gemme dine små kruseduller i hæftet til næste uge, før du kigger på dem igen. Der er en overhængende risiko for, at du har svært ved at læse, hvad du selv har skrevet, mens du løb rundt i hælene på din bruger, eller diskret prøvede at tage noter med blokken balancerende på knæet for ikke at virke for opsigtsvækkende. Selv hvis det skulle lykkes dig at dechifrere de halve sætninger, så er næste risiko, at de er blevet til thin data, som ikke i sig selv fortæller noget om dine oplevelser, men i stedet bliver til din egen analyse af konteksten. Og analysen er vi slet ikke nået til endnu. Vi er stadig i gang med at fortælle dine brugeres historie ud fra deres perspektiv med deres egne ord. Derfor skal du skynde dig hjem og skrive de halve sætninger ud til hele citater, mens du stadig kan fortælle historien med din brugers stemme.



Du skal skrive dine observationer igennem til en sammenhængende fortælling, så selv de kollegaer, der ikke var med, kan mærke stemningen i rummet, da du trådte ind, og fornemme lugten af sprit, industrivasket sengetøj og højglanspoleret linoleum på sygehuset. Start med at lave en liste over alle de steder, du har besøgt, eller de mennesker, du har talt med. Suppler gerne med billeder. Når du skriver dine noter eller deler dem med en kollega, så tænk over, hvad der var særligt bemærkelsesværdigt ved det, du har oplevet: Brug fx citater eller små anekdoter fra dit besøg for at gøre dine iagttagelser beskrivende frem for analyserende. Disse tilføjelser af detaljer med lyde, lugte og beskrivelser gør oplevelserne tykkere og dermed mere værdifulde. Alle disse kvalitative indsigter kombinerer du nu med de kvantitative data, vi så på tidligere. Du vil typisk ende med tre-fem temaer, som er sigende for de barrierer, du skal overkomme, hvis du skal ændre dine brugeres adfærd. Og når du har fundet dem, så er du klar til at fjerne dem. Ikke med system 2-strategier, men med den omfattende redskabskasse af system 1-inspirerede løsninger, som vi nu skal til at åbne.





KAPITLET I ÉT OVERBLIK


Når kort og terræn modsiger hinanden, så skal du følge terrænet.

Lad dig inspirere af flyttemændene i din løsning

Der er big data, og der er thick data – brug begge dele

Find de rette barrierer ved at finde brugernes digitale fodspor, de rette eksperter og den rette metode

Brug frameworket: Lær, Se, Spørg



Klik ind på Jytteframarketing.dk, hvor du kan hente en skabelon til din næste interviewguide, en liste over alle de avancerede metoder til desk research og meget mere.





Du er nu færdig med din barriereanalyse og har fået indsigter i, hvorfor din målgruppe ikke fuldfører deres intentioner eller følger din dagsorden. Nu er det tid til at designe din løsning, der formindsker friktionen og fjerner barriererne. Til det formål åbner vi nu en omfattende redskabskasse fyldt med cases, ideer og løsninger baseret på adfærdsdesign. Jeg har samlet det i fire kategorier, og vi begynder med at gøre det let.





04


DESIGN DIN LØSNING –

GØR DET LET


Her har du en oversigt over udmeldelser af den danske folkekirke fra Danmarks Statistik:



Hver stolpe i diagrammet markerer et halvår. Som du kan se, er der kun to halvår siden 2007, hvor der har været en signifikant stigning af udmeldelser, og det var i første og andet halvår af 2012, hvor homo-ægteskaber blev lovliggjort. Da det sker, er der øjensynligt et snævert segment af befolkningen, der tænker: Det skal være over mit heteroseksuelle lig, at den hellige kirke nu inviterer bøsser indenfor til at besudle et helligt ritual. Segmentet tager dåbsattesten under den ene arm, deres NemID under den anden og møder op i kirken med ordene ’få mig ud af dette inkluderende cirkus’.



Denne situation er en våd drøm for alle, der skal skabe forandringer: En afgrænset målgruppe oplever maksimal følelsesmæssig motivation for at handle på en specifik problemstilling. Det kan næsten ikke være bedre, og det vigtigste ord i den sætning er ’næsten’, for diagrammet ovenfor er ikke fuldendt. Du mangler denne stolpe:



Den får du, når du gør det let for folk at melde sig ud. Sådan som man gjorde det, da det i 2016 blev muligt at melde sig ud på nettet, så man slap for at møde op på kirkekontoret. Når vi sætter den ind i diagrammet, så ser det pludselig sådan ud:





Lethed trumfer motivation


Dette, og bogstaveligt talt hundredvis af andre eksempler fra den virkelige verden, viser, at den mest forudsigende faktor for, hvad et menneske vælger at gøre i en situation, er, hvor let det er. Jo lettere, des større sandsynlighed for adfærd. Jo mere besværligt, des mindre sandsynlighed. Så når vi i kombination med en intention, vane eller plan skal prioritere mellem vores intentioner, så er lethed en bærende og ofte usynlig præmis.

Eksemplet siger faktisk også noget meget dybt om mennesker i den virkelige verden. Og det er, at vi ofte slet ikke handler i overensstemmelse med vores præferencer. Det burde være en forsidehistorie i den parallelle verden, der fejlagtigt tror på, at kombinationen af viden og kompetencer er nok. Men præferencer er slet ikke nok. Selv når vi lægger maksimal motivation oveni viden, kompetencer og præferencer, når vi ikke højere end stolpen med homo-ægteskaberne. På den måde er ovenstående graf i virkeligheden et showdown mellem motivation og strukturel lethed. Og det er ingen reel kamp. Strukturel lethed knuser motivation i den virkelige verden. Derudover er problemet med motivation, at den er flyvsk og flygtig. Som du kan se på grafen, så flader den hurtigt ud igen. Grafen for strukturel lethed vil også falde igen, når nyhedsværdien toner ud, men de seneste tal viser, at den til forskel fra stigningen ved homo-ægteskaberne flader ud på et markant højere plateau end før. Og det er forventeligt, for det er konsekvensen ved strukturel lethed i en proces: Den består. Folkekirken bør være nervøs for ikke stille og roligt at bløde ihjel eller måske håbe på en lovændring, der igen gør det mere besværligt at melde sig ud.

I et andet lignende eksempel er det netop, hvad Dansk Folkeparti har foreslået, da de så de nye tal for skilsmisser. Siden 1. juli 2013 har ægtepar blot skullet bruge en computer og deres NemID for at blive skilt uden en separationsperiode på et halvt år. Kærlighed ved første blik kan nu ende med ét enkelt klik, og det har skrøbelige parforhold rundtomkring i stuerne taget til sig. Antallet af skilsmisser steg fra 2012 til 2013 med omkring 3000 skilsmisser til over 18.000. Og det vel at mærke kun i løbet af seks måneder med den nye ordning. Et forsigtigt bud er altså, at den nye ordning, der gør det lettere at blive skilt, vil få skilsmisseraten til at stige mere end 20 procent, udelukkende fordi det bliver lettere. Det er påfaldende. Vi taler ikke om at få inddraget sit lånerkort, en skilsmisse er en alvorlig sag. Menneskene i den virkelige verden har viden, kompetencer og motivation til at blive skilt, men udsigten til en kompliceret proces og efterfølgende separationsperiode på seks måneder får det til alligevel at virke uoverskueligt, og som tallene viser, bliver det for flere tusind mennesker den udslagsgivende faktor for, hvad de vælger at gøre. Tænk på, hvor meget mere betydningsfuld en skilsmisse er end strategiske tiltag for at mindske silotænkning, en kampagne mod madspild eller et oplæg om procesforbedringer. Tænk, at selv noget så væsentligt som en skilsmisse, en fundamental livsændrende begivenhed, i så høj grad er determineret af lethed. Helt kogt ned vil vi hellere blive i et dysfunktionelt forhold, der gør os ulykkelige, end vi vil udfylde nogle papirer og gennemleve en midlertidig fase, hvor vi får det tekniske udtryk separeret midlertidigt klistret på vores mentale autosignatur.



Så hvordan kan vi udnytte denne viden, når vi skal designe adfærdsændringer? Kort fortalt: Vi skal fjerne friktionen for ønsket adfærd, tilføre friktion for uønsket adfærd, gøre intet valg til vores valg og præsentere vores forandring på det rigtige tidspunkt. Lad os tage dem én for en.





Fjern friktionen for ønsket adfærd


Når du har gennemført en succesfuld barriereanalyse, har du fundet alle de små og store barrierer, der afholder dine modtagere fra at gøre det, du gerne vil have dem til. Med andre ord, du har fundet den friktion, der besværliggør rejsen fra intention til handling. Ethvert forsøg på at ændre adfærd begynder derfor med at fjerne så meget af denne friktion som muligt. Vi så et klassisk eksempel på det i forbindelse med casen om loftsisolering, hvor friktionen var oprydning. Når man adapterer dette syn på adfærd og for en stund lægger den parallelle verdens fetichdyrkning af argumenter, slides og slogans til side, bliver mange ting faktisk lettere.

Lad mig give dig et par eksempler. Først skal vi lege, at det er din opgave at få flere til at stemme til kommunalvalget. Du kan analysere situationen på to måder. Enten lever du i den parallelle verden, og din konklusion er, at folk ikke ved, hvor meget byrådene faktisk bestemmer, og så er det hele lidt usexet ikke? Du gør derfor noget dumt og dyrt; du laver en informationskampagne, der dels forsøger at forklare, hvor meget byrådene bestemmer, og som dels med et nyt slogan og komiker i frontlinjen gør det sjovt og sexet. Dit resultat er: ingenting (man har prøvet). Eller også lever du i den virkelige verden og forstår, at det drejer sig om besvær vs. lethed. Vælgernes hverdag har tæret så meget på dem, at de er ved at bukke under for sofaens vandrette charme. Du ved, at folk er ret godt oplyste om byrådenes magt, og at det i modsat fald er for sent at gøre noget ved det nu. Og du ved også, at kommunalvalget aldrig, aldrig, aldrig bliver sjovt eller sexet, så du hyrer ikke nogen komikere. I stedet gør du, som Odense Kommune gjorde ved et kommunalvalg på baggrund af inspiration fra USA: Du hyrer mobile valgsteder i form af busser til at køre rundt til målgrupper med lav stemmeprocent, fx unge eller folk af anden etnisk herkomst. Hvis sofaen er friktionen, så må du køre en bus ud til den. Konsekvensen er pludselig, at det er blevet markant lettere at gennemføre valghandlingen. Dit resultat: målbar stigning i valgprocenten. Hvad hvis du vil sælge flere dagligvarer? Hvordan konkurrerer du med de store detailkæder, når du ikke har noget navn eller nogen fysiske butikker? Du laver adfærdsdesign, der bygger på, at det skal være let. Derfor kører du varerne ud til kunderne, så de slipper for at komme ned i butikken, og du har hermed fjernet den væsentlige friktion: at finde tid og energi til at komme ned at handle. Inden du takker mig for en genial forretningside, må jeg desværre skuffe dig med, at Nemlig.com er kommet dig i forkøbet og kan fremvise en omsætning på et trecifret millionbeløb.

Vil du sælge flere varer på nettet? Din barriereanalyse vil helt sikkert vise dig, at mange falder fra i check-out-processen, længe efter at de faktisk ellers havde besluttet sig for at købe. Studier af check-out-processer viser, at et sted mellem 50 og helt op til 80 procent forlader en side, efter at de rent faktisk har puttet noget i indkøbskurven. I langt de fleste tilfælde har det noget at gøre med friktion i check-out-processen. Du kender det selv: Hvor er mit Dankort? Hvorfor kan jeg ikke udfylde dette felt? Åh gud, nu skal jeg verificere mit VISA. Selvbetjening ender ofte med selvantænding. Derfor udviklede Amazon ’One Click shopping’, så du kan købe en vare med ét klik, hvis du er logget ind, og dermed slipper du for hele den irriterende check-out-proces. Amazon har været så frække at patentere denne ’teknologi’, hvilket er grunden til, at du ikke ser den andre steder. Eksperter vurderer, at patentet og ideen bag har bidraget med mange ekstra milliarder i Amazons regnskab, fordi deres konvertering af mersalg til nuværende kunder er langt højere end deres konkurrenters.





Når lethed løser en genstridig forretningsproblematik


For nylig skulle jeg være med til at præsentere en løsning på et compliance-problem i en stor virksomhed, inden den skulle udrulles på hele deres fabrik og senere i resten af verden. Da den i øvrigt sympatiske kunde havde set den bærende idé bag løsningen, sagde han med et glimt i øjet:

”Jeg er virkelig deprimeret over, at vi har betalt jer så mange penge for at finde frem til så banal en løsning. Hvorfor har vi dog ikke tænkt på det selv?”



For at kunne forstå den banale løsning, skal du lige have lidt forhistorie. Detaljerne ved casen er fortrolige, men overordnet set skulle virksomheden forbedre sin affaldssortering, fordi man kan lave kopipræparater af deres produkt, hvis man stjæler overskydende emballage fra produktlinjen. Det er en ret teoretisk risiko, men indenfor denne type stærkt regulerede brancher er det en del af den nødvendige virkelighed i processerne. Konkret betød det, at de mennesker, der pakkede produkterne på samlebåndet, skulle lave færre fejl, når de skulle sortere pakker, papir, mærker og andet, der var tilovers efter pakningen. For at lykkes med denne sortering havde virksomheden sat mange ting i værk, men den væsentligste var deres nedskrevne procedure for, hvilken type affald der skulle i hvilken beholder. I disse miljøer kaldet for SOP’en (Standard Operating Procedure). På grund af utilfredsheden med sorteringen var de nu oppe på at have omskrevet proceduren 18 gange. Men lige lidt havde det hjulpet.

Som du allerede har bemærket, så er dette en strategi, der er baseret på den parallelle verden: Læs denne tekst, og husk, hvad der står i den. Hvis du fejler, så tager vi den bare igen. Måske går bølgerne så højt, at du skal tage et onlinekursus, hvor du skal hakke af, at du har læst modulerne. Men så kan det heller ikke gå galt! Det er jo vigtigt at sige, at alle disse tiltag faktisk har haft en stor effekt. Læring, læsning og træning har en målbar effekt. Problemet er bare, at de strategier, der løfter dig til ’god’, ikke er de samme strategier, der hjælper dig i mål som ’perfekt’. Og når vores etnologer og sociologer observerer og interviewer de mennesker, der skal påvirkes i forbindelse med affaldssorteringen, viser det sig, at proceduren, der er blevet nedskrevet 18 gange, ikke matcher virkeligheden, og at dagsordenen ved sådan en produktionslinje handler om alt muligt andet end 100 procent korrekt sortering, fx om at linjen ikke må gå i stå. Observationerne viser også, at der slet ikke er påvirkning i den lokale kontekst, som er så vigtig. Man satser dermed udelukkende på strategien fra den parallelle verden om at huske sin træning, og det er sjældent nok.

Vi foreslog, at man skulle gøre det lettere at afkode i selve situationen. I virkeligheden producerer medarbejderne de samme trefem typer af affald, når man står et bestemt sted ved linjen. Ideen blev blandt andet at tage billeder af det pågældende affald og sætte op på skraldespanden. På den måde kunne man blot skele til billedet på skraldespandene, hvis man var i tvivl, og lynhurtigt og sikkert træffe den rette beslutning. Det var denne løsning, kunden reagerede på. Det er næsten for oplagt. Og testen efter implementeringen viste også, at interventionerne havde fungeret efter hensigten. Jeg er i øvrigt enig i, at sådanne løsninger er oplagte, men to ting er væsentlige i denne sammenhæng. Jeg fik ikke selv ideen, og det gjorde kunden heller ikke på trods af deres årelange erfaring. Det er ligesom loftseksemplet fra forrige kapitel. Løsningen er kun oplagt, hvis man har været ude i virkeligheden og observeret målgruppen samtidig med, at man lægger den parallelle verdens principper fra sig og ser på den reelle kontekst.





Tilfør friktion på uønsket adfærd


Når du fjerner friktion, får du mere af en ønsket adfærd. Ud fra samme logik kan du tilføre friktion for uønsket adfærd for at nedbringe den. Hos TNC, hvor jeg henter en stor del af eksemplerne til denne bog, uddanner man også sine kunder. En direktionsassistent, der således var ved at uddanne sig til adfærdsdesigner, gav i sin tid et fantastisk eksempel på, hvordan hun havde omsat denne teori til en praktisk løsning. Advokatbureauet, hun arbejdede på, havde det problem, at de sendte alt for meget A-post uden grund. Det var en bekostelig affære, og hun ville derfor gerne sikre, at advokaterne reflekterede over, om det nu var nødvendigt at sende så meget A-post. Det havde hidtil ikke haft den ønskede effekt, da det viser sig, at advokater ikke mener, at sådanne refleksioner er en del af deres arbejde. Konsekvensen var de sædvanlige tømmermænd: alle-mails, remindere og små skænderier. Men hun gav ikke op så let. I stedet gik hun ud og studerede den virkelige verden, og her var det tydeligt, at problemet var, at det var for let og naturligt at sende A-post, der stod nemlig A-postbakker i alle kopirummene, hvor man ofte får printet sine materialer til brevene ud. Det er et perfekt adfærdsdesign, hvis man gerne vil sende mere A-post, men en forfærdelig ide, hvis man gerne vil nedbringe det. Løsningen blev at tilføre en smule friktion. Man flyttede simpelthen postbakkerne ned i receptionen. Nu er det pludselig arkitekturen, der skaber en naturlig friktion. Hvis det er vigtigt, går man selvfølgelig bare de 100 meter derhen, men man tænker lige en ekstra gang over det. Her er den mail, hun sendte til mig:

”Hej Morten. Jeg ved, du har en svaghed for målbar opfølgning på adfærdsregulerende tiltag, så jeg synes ikke, du skal snydes for resultatet af, at [Kunde] har fjernet A-postbakkerne i kopirummene og alene gjort det muligt at sende A-post fra receptionen. Tallene er (drumroll!): Helt konkret har dette tiltag bevirket, at vi i de første 6 måneder har sendt 3.347 A-breve mod 13.366 i 2015 og 5.408 B-breve i 2016 mod 1.342 i 2015. Det er da guf for adfærdsdesignere☺”



Hun har ret, rent guf. At flytte postbakken 100 meter resulterede i, at advokaterne på seks måneder sendte 10.000 færre breve med A-post. Det er altid fristende at forklejne sådanne eksempler med begrundelsen, at det jo ’bare’ er post, og vores problem er langt mere besværligt og raffineret. Men faktisk er vores erfaring, at det forholder sig omvendt. Jo mere genstridigt og kompliceret et problem, man står overfor, jo væsentligere er det at skele til denne letheds-kalkule. Og denne idé med at gøre noget besværligt eller decideret ubehageligt er blevet til en hel designdisciplin, som adfærdsdesignere ofte lader sig inspirere af. Den skal vi lige vende.





Design en ubehagelig brugeroplevelse for dine modtagere


Denne idé om at tilføre friktion for modtagerne har fået sit helt eget navn i designverdenen. Her hedder det: ’Unpleasant design’, hvilket i ordets betydning blot handler om at designe en ubehagelig proces for det menneske, der forsøger at gøre noget, man ikke vil have. Hvis du, som jeg, en gang imellem befinder dig i miljøer, hvor LEAN-terminologier bliver kastet rundt, kender du det måske som begrebet ’poka-yoke’, hvilket er ideen om at gøre det umuligt at gøre det forkerte gennem design ved fx udelukkende at designe trebenede stik, hvis man vil undgå, at medarbejderne sætter strøm til forkerte tobenede kontakter. Unpleasant design er dog anvendeligt flere steder. Det klassiske eksempel er operamusikken på Hovedbanegården. For at forhindre, at junkierne fra Istedgade hænger ud indenfor i trappeopgangen til gene for passagererne, har man sat en ulidelig kombination af opera og march-musik på for at gøre oplevelsen ubehagelig for junkierne. En anden relateret unpleasant design-løsning er implementeringen af et specielt blåt lys på toiletter, som ofte bruges af narkomaner. Det blå lys gør det nærmest umuligt at se sine blodårer, og derfor vælger narkomanerne at gå et andet sted hen.



Jeg har selv set effekterne af unpleasant design fra første parket. Hos TNC blev en etnolog og en designer hyret af en boligfond til at nedbringe hærværk i en kommune, mere specifikt en P-kælder, hvor der var problemer med stoffer, skatere, afbrænding af skrald, graffiti og meget mere. Beboerne følte sig utrygge, og udgifterne til reparationer var steget markant. Den ønskede adfærd var defineret af kunden: Få de unge ud af kælderen, og løsningen blev rent unpleasant design. Barriereanalysen viste gennem video og ekspertinterviews, at de unge hang ud det samme sted, tømte skraldespandene ud på jorden og brugte dem som stole og skatede rundt mellem bilerne. På baggrund af analysen blev løsningen en kombination af flere initiativer for at gøre brugeroplevelsen dårligere. Der blev sat en væg op i stedet for det gelænder, de unge normalt hang ud på. De unge blev i forvejen overvåget og var klar over det. Men der blev sat flere attrap-kameraer op (langt de fleste kameraer, du ser i butikker, er attrap-kameraer, de rigtige er for dyre), de steder, hvor de unge befandt sig, blev der sat antiskrid-tape op på jorden, så man ikke kunne skate ordentligt, og de små mobile skraldespande blev erstattet med store massive skraldespande, der blev fastspændt til væggen. Nu kunne de unge ikke sidde på noget nogen steder, de kunne ikke skate, og de havde intet naturligt incitament til at rode med skrald, for der var ingen skraldespande at vende på hovedet. Disse enkle løsninger betød mere tryghed hos beboerne og mindre skrald og hærværk i kælderen, fordi de unge nu ikke længere brugte den til at hænge ud. Som du kan se, er unpleasant design ikke en charmerende løsning. Men den er utrolig effektiv.





Gør intet valg til dit valg


Du kan altså fremme den ønskede adfærd ved at gøre det besværligt at gøre det forkerte, som vi så det med A-posten og P-kælderen. Nu er problemet med forandring imidlertid oftest, at det er svært at få folk til at gøre noget som helst, men du kan også bruge selvsamme tankegang om at tilføre friktion her: Her handler det om, at det er besværligt ikke at gøre noget. Og det er nødvendigt. For ikke at gøre noget er attraktivt. Dels på grund af de grunde, vi har nævnt om at konservere mental energi, dels på grund af en anden pudsig ting ved menneskers måde at forholde sig til adfærd på: Vi føler mindre ansvar for de ting, vi ikke har truffet en beslutning om, end for de ting, vi har besluttet at gøre. Når vi ikke har gjort noget, så har vi jo ikke helt bestemt os, imens vi aktivt har forholdt os til emnet, når vi har truffet et valg. Men fra et praktisk perspektiv er intet valg også en stillingtagen. Ikke at ændre ringetonen på din nye telefon er at acceptere den, som fabrikanten har valgt for dig. Nu er det jo en relativt ligegyldig beslutning, men det samme gælder for større spørgsmål, fx din privatøkonomi. Der er nemlig mange kommercielle spillere, der spekulerer i denne viden om os, fordi de ved, at mennesker er tilbøjelige til slet ikke at gøre noget. Det er derfor, vi har set fremkomsten af abonnementsordninger i så mange forskellige afskygninger, Netflix, Fitness, Viaplay og den største vinder af dem alle, PBS. Alle disse tjenester er kendetegnet ved, at hvis du ikke gør noget, så vælger du automatisk at forlænge servicen. I adfærdsteorien kaldes dette for en default, oversat til dansk ’standardindstilling’.

Defaulten blev bredt kendt første gang, da Obamas førende adfærdsteoretikere og forfattere til bogen om nudging, Cass Sunstein og Richard Thaler, brugte den i forbindelse med et forsøg på at få flere borgere til at spare op til pension. Initiativet gik i al sin enkelhed ud på, at man fik borgere, der gerne ville spare mere op, til at sige ja til, at man automatisk øgede indbetalingen seks måneder ude i fremtiden.

Der er to små geniale elementer ved denne intervention. For det første kommer man udenom, at borgerne ’lige nu’ har lidt få penge mellem hænderne, for det er ikke nu, de skal gøre noget anderledes. For det andet udnytter man deres ’overconfidence bias’, som jeg nævnte tidligere i bogen, til selv at sætte en ny indstilling for fremtiden. Og når de kommer dertil, er det svært for dem at ændre deres beslutning af alle de samme grunde, de oprindeligt havde kæmpet med for overhovedet at komme i gang. Siden projektet blev sat i gang, har man set bemærkelsesværdige stigninger i indbetalinger. I det hele taget er defaulten rigtig god at indtænke, når man har med processer at gøre, hvor man kæmper imod status quo bias.



Defaulten har vist sig effektiv mange steder. Fx var jeg selv med til at implementere den for at komme et besværligt organisatorisk problem til livs: Folks manglende registrering af tid og ferie. Det lyder som en banal problematik, men hvis du arbejder i en HR-afdeling i en af landets store organisationer, så ved du, at dette ikke er tilfældet. Det er en utrolig dyr problemstilling, fordi administrationsomkostningerne er store. Man skal rykke for, at folk gør det, der bliver begået en del fejl i processen, og folk får ikke afspadseret eller udbetalt deres overarbejde, så der bliver skubbet en stor pukkel foran organisationen. Denne arbejdsbyrde kunne forsvinde, hvis blot medarbejderne var mere disciplinerede til at bruge systemet. Her skal man skrive sin arbejdstid ind, og det er også her, man skal melde ferie ind og sikre sig, at man får skrevet det rigtige antal arbejdstimer ind. Denne offentlige organisation fik nu defineret den ønskede adfærd, og den var todelt: Enten skal medarbejderne afspadsere mere, eller også skal de have deres timer udbetalt. Det var den eneste måde, man kunne undgå at skubbe den store administrative pukkel foran sig på. Her ville det være fristende at rulle Change management-kittet ud og gå via lederne og få dem som ambassadører til at formidle det videre ud i leddene. Problemet er blot, at lederne heller ikke selv gjorde det ordentligt. Arbejdstidsregler er ligesom kommunalvalget og affaldssorteringen. Det bliver aldrig spændende, og det bliver aldrig en høj prioritet. Så det er en forgæves kamp at informere, råbe højere eller pege på paragraffer og ferieregler.



Men defaulten er god her, for problemet er, at medarbejderne ikke gør noget som helst, og ved ingen handling så oplever de ingen konsekvenser. Eller rettere sagt: HR ringer til dem og spørger, hvad de vil gøre ved det. Det svarer til, at Nemlig.com kommer ud til døren og spørger, hvad du skal have at spise. Det er attraktivt ikke at gøre noget, for HR tager jo fat i mig og hjælper mig igennem. Derfor blev løsningen i dette tilfælde at ændre defaulten, så intet valg var lig med HR’s valg. Man sikrede altså, at ingen handling får den konsekvens, at ferie bliver meldt ind, og at medarbejderen automatisk tager stilling til, om de vil afspadsere eller have deres overarbejde udbetalt. I en længere proces med den pågældende HR-afdeling blev det kortlagt, hvad man rent faktisk måtte ifølge den komplicerede lovgivning på området. Den nye default blev, at hvis vi ikke hører fra dig, så udbetaler vi dit overarbejde hver måned. Og hvis du ikke melder din ferie ind i forhold til de udstukne deadlines, så gør vi det automatisk for dig. Fx tildeler man automatisk tre ugers sommerferie til de medarbejdere, der ikke har kommunikeret noget inden deadlinen. Defaulten er et voldsomt redskab, for der er mange, der vil klage og blive sure, selvom det er dem selv, der har ignoreret reglerne. Derfor kombinerer man denne procesændring med en stram kommunikationsplan, der minder medarbejderne om de forskellige deadlines på den mest effektive måde. Og de får besked på, at de altid kan ringe til HR og få udskudt deres deadline eller lave en personlig aftale med mere fleksibilitet. Men bolden er på deres egen banehalvdel, de skal reagere, og hvis de ikke gør noget, så følger strukturen HR’s (og ferielovens regler). Det er nu blevet en tand mere besværligt at sidde på sine hænder, og det gælder også for lederne. De får nu løbende tilsendt letafkodelige diagrammer over, hvor meget de har tilbage på lønbudgettet. For når man sætter gang i automatisk udbetaling, vil langt flere medarbejdere få udbetalt deres overarbejde, og lederen kan nu se, hvordan budgettet bliver drænet, hvis de ikke gør noget. Det betyder, at lederne i langt højere grad begynder at handle og være proaktive omkring afspadsering, overarbejde og planlægning. Det er magten ved en default.





Præsenter din løsning på det rigtige tidspunkt


Man kan altså fremelske adfærd ved at skrue op eller ned for friktionen eller gøre intet valg til ens eget valg, som vi så det i eksemplet med HR-afdelingen. Men det er ikke alt, for vi mangler en væsentlig brik. I den virkelige verden lever begrebet lethed nemlig i et tvangsægteskab med begrebet timing. Uanset hvor let du har gjort det, kan du mislykkes med dit forandringsforsøg, hvis du ikke har tænkt over det. Begrebet timing kunne være emnet for sin helt egen bog, fordi det ligger så naturligt indgroet i alle forandringsforsøg, at de sjovt nok skal finde sted på et tidspunkt. Man får næsten ondt i øjnene over, hvor indlysende det er. Desværre bliver dette faktum forbigået i snart sagt alle organisationer. Folk tænker utrolig meget over, ’hvem’, ’hvad’ og ’hvordan’, men næsten ingen lægger energi i ’hvornår’. Når man spørger en projektleder, hvornår kampagnen eller den nye proces skal lanceres, er det typiske svar en variation over: ”Når den er færdig” eller ”i Q2, for der er vi færdige med vores strategiske initiativ ’KRAS’”. Man må jo ofte bøje sig for sådanne afgørende strategiske initiativer, men mennesker i den virkelige verden følger ikke organisationers sirlige projektplaner og GANT-kort. De har deres helt egen cyklus. Og ved at indtænke den langt tidligere i sit forandringsforsøg kan man øge chancen for at kunne trække sværdet ud af stenen og ændre sin målgruppes adfærd. Der er minimum tre lettilgængelige metoder, du kan bruge her. Det handler om at finde din modtagers ’moment of power’, lægge dig i slipstrømmen og at sætte en uhøflig deadline.





Find din modtagers ’moment of power’


Man kan faktisk sige noget præcist om, hvornår der er størst sandsynlighed for at ændre andre menneskers adfærd. Hvornår et ’window of opportunity’ åbner sig. Når vinduet åbner, sker det kortvarigt – men til gengæld sker det en stor håndfuld gange i alle menneskers liv. Og hvis du vil ændre adfærd, er det afsindig væsentligt, at du er til stede, når det sker. Vores omtalte huskøb er et godt eksempel. Som husejer bliver ens hoved nemlig pludselig invaderet af nogle tanker, man aldrig har haft før:

Hvordan fanden kan omfangsdræn være så dyre (og hvad dækker det ord egentlig helt præcist over)?

Er det godt, at vi har naturgas (og hvad dækker det ord egentlig helt præcist over)?

Hvornår bliver der hentet storskrald (og hvad dækker det ord egentlig helt præcist over)?



Jeg havde en konstant følelse af sårbarhed og tvivl: Er der noget, jeg har glemt at gøre? Er det, jeg gør, det rigtige? Jeg følte mig underinformeret, underintegreret, og jeg kan her tre år senere bekræfte, at vores byggeprojekt i kælderen er underfinansieret. I sådanne situationer, som fx en flytning, bliver ens liv kastet op i luften. Vaner er i opbrud, ny vej på arbejde, ny opvaskemaskine, nye rum, nye møbler, nye naboer, ny Netto. Med andre ord: Man har brug for hjælp til at finde svarene! Denne afgrænsede tidslomme kaldes for ’Moment of power’ (undskyld det forfærdelige konsulentord, men det er ikke mig, der navngiver dem), og det indtræffer en håndfuld gange i et menneskes liv.

Min erfaring er, at et menneske typisk oplever ca. 10-15 store moments of power i løbet af sit liv. Det kan være ved en flytning, et dødsfald, en skilsmisse, et bryllup, det første barn, den sidste nadver. Her er vores liv grundlæggende kastet op i luften, og vi er enormt sårbare. I forbindelse med en flytning ved jeg ikke, hvem der leverer el til min husstand, og jeg ved ikke, om jeg har brug for naturgas. Jeg ved ikke, om VVS’erens prisestimat er troværdigt. Jeg kender ikke den hurtigste vej til stationen, og jeg ved ikke, hvilken bager der er den bedste. Jeg griber desperat ud efter ethvert halmstrå, jeg kan komme i nærheden af. Hvad er rigtigt at gøre lige her, lige nu? Jeg er modtagelig og åben for hjælp. Hvis kommunen sender et brev, så åbner jeg det, nærlæser det og diskuterer det med min kone. Men kun tre måneder senere glemmer jeg at åbne postkassen, og hvis jeg ser brevet, får jeg det ikke lige åbnet, og hvis jeg får det åbnet, og det kræver en samtale med min hustru, så glemmer jeg at nævne det. For nu ligger mit liv i superstramme tøjler. Samme vej til stationen, samme Netto, samme afleveringstidspunkt i børnehaven, samme gas-leverandør. Og nu er nye leverandører, ideer, koncepter og gode-råd-jeg-ikke-har-bedt-om et overgreb. Enhver lille ændring er et frontalangreb på min båndbredde. Hvad der for kun tre måneder siden var relevant hjælp, er nu blot irriterende støj. For kun tre måneder siden greb jeg febrilsk om mig for at finde løsninger, jeg dobbelttjekkede al indkommende information og var påvirkelig i snart sagt alle retninger. 90 dage senere er jeg ikke til at hugge eller stikke i. Det er slut. Denne tidslomme er alt, hvad du får, så hvor er du henne netop nu? Du skal være i margenen af min Facebook-side. Du skal ringe mig op. Du skal være i min postkasse, til mit fællesmøde og min One2one. Du skal have skrevet manuskriptet til min nabos anbefaling af dig. Du skal være helt oppe i mit ansigt. Du skal bruge alle dine penge og tid på at finde ud af, hvor jeg er lige nu, og hvordan du kan ramme mig med dit tilbud. For jeg leder efter det rigtige at gøre. Jeg leder efter normer, regler og VVS’ere. Jeg nærlæser al min post, og jeg er opmærksom på alt i mit nærmiljø. Jeg er åben for eksperthjælp, hvis du kan levere den. Så hvis kommunen gerne vil have, at jeg stemmer til næste kommunalvalg, så skulle de have udnyttet tidslommen og tænkt lidt længere ud i fremtiden.

Jeg fik et brev med en velkomst til kommunen, hyggeligt, men komplet spild af min disponering for handling. Hvorfor skriver kommunen ikke, at det er ’vigtigt’, at jeg downloader deres app? Her får jeg hjælp til de første 90 dage i kommunen og bliver husket på alt, hvad jeg skal, lige fra pladshenvisninger over BBR til julemarkeder og grønne områder. For at den kan virke bedst, er det vigtigt, at jeg slår push-beskeder til. ALLE i denne tidslomme ville downloade den app. Og når der så var kommunalvalg, så kunne de sende en push-besked ud til borgerne og minde dem om deres intention, det ville være effektivt. Denne oplagte forretningside er i øvrigt hverken taget af Nemlig.com eller Amazon.



Her er et andet oplagt moment of power, som har kæmpe potentiale, men bliver efterladt hånligt på jorden: ’Onboarding’, på dansk det forløb, man gennemgår, når man bliver ansat i en ny organisation. Lad os se på, hvad det normalt består af:

Virksomhedens strategi (agil, proaktiv, modig (!), ’simple’)

Virksomhedens opbygning (Du har en chef, som har en chef, som har en bestyrelse)

Adressen på kantinen, navnet på din afdeling, fremvisning af KRAS



Spild. Mennesker i den virkelige verden er som nyansatte mere interesseret i at komme godt ud af det med kollegaerne, i at forstå den primære opgave, de skal løse først, fordi det er så vigtigt at gøre et godt førstehåndsindtryk. Enhver, der har gennemgået sådan en onboarding, ved, at det er umuligt at huske alle disse vage begreber, som er langt væk fra den hverdag, man bliver placeret i. Min hustru har været ansat i sådan en virksomhed, jeg vil ikke nævne hvilken, men den rimer på Fjong, ejes delvist af Goldman Sachs, og dens navn er indeholdt i remsen Ding, Dong, Dynamolygte. Her havde HR-chefen humor nok til at bede de nyansatte om at række hånden i vejret, hvis de overhovedet vidste, hvad de var ansat til at lave tre måneder inde i deres ansættelse, fordi det er så kompliceret at forstå sådan en organisation. Der var ingen, der fik syre i skulderen ved den lejlighed. Og i en televirksomhed, jeg selv er stødt på i professionel sammenhæng, fortalte deres senior vice president mig, at hun i over et år efter sin ansættelse havde troet, at ’KRAS’ var et strategisk projekt, indtil hun fandt ud af, at det var initialerne på hendes nærmeste chef. Hvis man ville løse nogle af sine største adfærdsproblemer, skulle man blot fokusere ekstra på dem i nye medarbejderes første ansættelsesmåneder. Det er her, vi danner vores nye vaner. Det er her, vi danner vores fundamentale ideer om, hvad der er vigtigt, og det er her, vi lytter efter, er åbne for nye måder at gøre tingene på. Præcist som med huskøbet – tre måneder efter indflytningen har vi faste vaner og rutiner, 100 ubesvarede mails og et drænet system 2.





Læg dig i slipstrømmen


Når du har afsøgt the moment of power og fx gentænkt din onboarding-proces, er du klar til at tage næste skridt. Her gælder det om at finde de mindre tidslommer, hvor dine modtagere også er påvirkelige for at ændre adfærd. Disse små tidslommer er kendetegnet ved ét fællestræk, nemlig at en person typisk er i gang med en anden beslægtet handling. Lad mig give dig et eksempel. Behavioral Insights team har haft stor succes med en intervention i forhold til at øge tilmeldinger til donorregistret i Storbritannien. Ikke med argumenter og skræmmekampagner, men ved timing. Når borgere fornyer deres kørekort på den britiske udgave af Borger.dk, er den efterfølgende kvitteringsside sat op som en invitation til at tilmelde sig donorregistret. Medgivet, det er et mindre semantisk hop. Men det fungerer, fordi du rammer folk i en situation, hvor de har en gunstig selvopfattelse. De er allerede i gang med at foretage administrative handlinger i retning af samfundet, de er pligtopfyldende og overskudsagtige. Når du tilbyder dem at blive organdonorer, lægger du dig i forlængelse af deres forrige handlinger – en strategi, som vi skal dykke længere ned i et senere kapitel. I forhold til lethed rammer eksemplet også helt inde i centrum af skiven. Ved at spørge lige netop der, spørger man i en tidslomme, hvor den væsentligste friktion er fraværende, nemlig den friktion, der handler om at sætte sig ned og prioritere netop denne slags emner, finde sit NemID og logge ind på sitet. Alle de ting har man allerede gjort. Det er også derfor, at webshops som Amazon viser dig, hvilke andre produkter der typisk bliver købt af folk, der har købt det samme som dig. Og det er derfor, Zalando viser dig, hvilke bukser der passer til den bluse, du har kig på.



Gode eksempler på slipstrømme er:

Som en del af en større organisationsændring. I hverdagen ville det se voldsomt ud, men midt i en organisationsændring er det langt mere naturligt, vi er jo alligevel i gang med at gentænke vores it-system.

Lige efter et køb. Det tidspunkt i et liv, hvor flest mennesker træffer en købsbeslutning er lige efter, at de har købt noget andet. Udnyt dette moment til at præsentere andre gode, relevante tilbud.

Lige efter et ’ja’. Når folk har sagt ja til x, så er de mere tilbøjelige til at sige ja igen.





Sæt en uhøflig deadline


Kan du huske Kähler-gate? Det var der, hvor Imercos hjemmeside gik ned, og deres Facebookside var et antropologisk destillat af al den værste opførsel, menneskeheden kan mønstre i ét kommentarfelt. Årsagen var en vase. Men ikke en hvilken som helst vase! Det var en Kähler Jubilæumsvase, hvid med to brede guldstreger rundt om sig. Bevares, den var pæn. Men bevares igen, det var stadig et hulrum konstrueret af ler. Så hvorfor den trængsel og alarm? På grund af antallet. Den blev kun produceret i et begrænset antal eksemplarer. Og udsigten til at miste muligheden for at holde dagligt jubilæum for Kählerkoncernen med denne lergenstand på kaminhylden fik folk til at gå, ja bersærk. Denne reaktion ligger helt inde i vores DNA. Vi er kodede til gerne at ville have mere af det, vi ikke kan få. Og det er derfor, at ’Kun på søndag i JYSK’ får folk til at reagere. Vi er motiverede af bagkanter og deadlines, fordi vi er bange for at miste mulige gevinster. Dette adfærdsprincip kaldes for scarcity (knaphed), og det kender du fra bogen af samme navn, som jeg nævnte i begyndelsen, da vi så på båndbredde og fattigdom. Hvis du har booket et hotel på nettet for nylig, så kender du til princippet, som Hotels.com og andre lignende sider bruger: ’Der er kun to værelser tilbage af denne slags’, 3 andre kigger på dette værelse lige nu’ ’tilbuddet udløber om 45 minutter’. Man har det, som om man er undsluppet en sabeltiger, når man er færdig med sin bestilling. Men denne stress hjælper os til at træffe en beslutning.

Der er lavet mange studier af scarcity, og et af de mere kuriøse stod psykologen Stephen Worchel bag. Her skulle forsøgspersonerne vurdere kvaliteten af småkagerne i to kagedåser med identiske småkager. Hvis der kun var to småkager i dåsen, blev småkagerne vurderet til at være både bedre og dyrere, end hvis der var ti småkager i den. Forsøgspersonerne vidste ikke, at småkagerne i dåserne var identiske, men det forhindrede dem ikke i at give lange og detaljerede begrundelser for deres dom. Størrelse, smag og farve var blot nogle af argumenterne. Worchel udvidede forsøget med et elegant tvist. Han gav et antal forsøgspersoner en kagedåse med ti småkager, men inden de fik lov til at smage, fjernede han nu otte af småkagerne for øjnene af dem. De mennesker, der blev udsat for denne type af eskalerende scarcity, vurderede småkagerne til at være endnu bedre.

Men princippet gælder naturligvis ikke kun småkager. Tænk på diamanter, guld og den generelle mekanisme for udbud og efterspørgsel. Jo større efterspørgsel og jo mindre udbud, desto mere attraktivt. Hvis du går på Den Blå Avis nu, vil du af samme årsag kunne se, at en Kählervase koster i omegnen af 1000 kroner, selvom den oprindelige pris hos Imerco var 349. Og af samme årsag tager Kähler gerne alle problemerne og tilsviningerne med, fordi deres brand bliver mere værdifuldt, og fordi den oplevede værdi af vaserne stiger. Det kan derfor faktisk betale sig ikke at sælge så mange vaser som muligt. Og derfor fortsatte Kähler da også bevidst med denne strategi, hvilket blandt andet gav følgende first-world-overskrift i BT: Hysteri forude: Nu kommer jubilæumsvase i miniversion!





Sådan bruger man knaphed til at få folk til at gøre noget kedeligt


Når man arbejder med adfærdsdesign, bliver man ofte ringet op af kunder, der skal have deres modtagere til at gøre kedelige ting på lavprioritetsområder. Og her er knaphed er et effektivt greb, når du skal have din målgruppe til at overkomme status quo bias og deres lyst til at overspringshandle på langsigtede mål. Derfor stammer en del af min erfaring da også fra forsikring og pensionsbranchen. Fx hos Danica Pension, hvor opgaven bestod i at få flere af deres kunder til at reagere på deres mails. Detaljerne er ligegyldige her, men kunderne skulle logge ind på en selvbetjeningsløsning og udfylde nogle oplysninger om sig selv. Primært for deres egen skyld, fordi det gav dem en bedre dækning uden meromkostninger, men selvfølgelig var Danica også interesseret i at præsentere dem for andre produkter i processen. Men for få klikkede sig videre fra mailen og over i selvbetjeningsløsningen. Barriereanalysen viste klart, at en væsentlig del af problemet lå indenfor scarcity-sfæren. Men se mailens problematiske indledning fremhævet med fed: ’Tjek din nye pension inden for tre uger’.



Med scarcity-viden i hånden er det let at se, hvorfor det kan være problematisk. Det får nemlig den komplet modsatte effekt. Når man skriver ’inden for 3 uger’, skaber det reaktionen: ’Godt, så behøver jeg jo ikke at gøre det nu – jeg gør det i morgen’, tænker kunden med sin overconfidence bias som rettesnor. Men i morgen kommer aldrig, og mailen lider en anonym druknedød i indbakken. Det svarer til, at man på Hotels.com skrev: Uha, du skal skynde dig at bestille hotelværelset nu, du har kun tre uger til at gøre det. Vi begyndte derfor med at fjerne denne alt for gavmilde deadline, og i stedet kiggede vi på rykkerflowet.

Man ved fra lanceringer af produkter online, at man sælger ca. 90 procent af sine produkter på den første og den sidste dag af lanceringen. I starten har produktet nyhedsværdi, og flere modtagere har stor motivation, i slutningen har vi en bagkant, der skaber denne scarcity. Derfor bør sådan en indsats for Danica fokusere på disse to tidslommer, hvor det føles mest naturligt for modtageren at træffe beslutningen. Oprindeligt sendte Danica to rykkere ud til de kunder, der ikke aktiverede deres pension. De blev sendt efter syv dage og efter 14 dage. En klassisk løsning i den parallelle verden, hvis man har to rykkere og tre uger at gøre godt med. Vi begyndte imidlertid med at tilføje en rykker, så der i alt var tre rykkere. I stedet for at sende den første rykker en uge efter som hidtil, sendte vi den allerede 48 timer efter den første mail for at vise, at det var væsentligt, at de fik prioriteret handlingen. For at give modtageren en hurtig ’Hvorfor har du ikke gjort det-oplevelse’. Derefter gjorde vi ikke noget i over 14 dage. Og det er, fordi det er en løsning til virkelige mennesker, og virkelige mennesker handler ikke midtvejs i sådan en periode. Men helt oppe imod deadline blev der sendt to rykkere. Først med overskriften: ’48 timer tilbage til at aktivere din pension’ og dernæst ’24 timer tilbage til at aktivere din pension’. Det nye rykkerflow så herefter sådan ud:



Dette nye adfærdsdesign med scarcity i centrum sikrede Danica en stigning på over 20 procent, der valgte at reagere på mailen.





KAPITLET I ÉT OVERBLIK


Gør det let at gøre det rigtige og gør det svært at gøre det forkerte

Husk Folkekirken – strukturel lethed trumfer motivation

Tænk over, hvordan intet valg kunne blive dit valg

Find din modtagers ’moment of power’ og læg dig i slipstrømmen af andre løsninger

Husk Kähler-gate, og sæt en uhøflig deadline for at motivere





DESIGN DIN LØSNING –

GØR DET VANEDANNENDE


Brad Isac var en ung softwareudvikler, som i virkeligheden hellere ville være standup-komiker. En skæbnesvanger nat fandt han til sin overraskelse ud af, at den verdensberømte komiker Jerry Seinfeld skulle optræde på samme scene som ham. Det var han ikke bleg for at udnytte, så han passede Seinfeld op backstage med et ønske om at få et godt råd fra den garvede komiker. Hvordan var han blevet så god en komiker? Svaret skulle vise sig at være langt mere konkret end forventet, og det er senere blevet kendt som ’The Seinfeld Strategy’. For det viste sig, at Jerry Seinfeld faktisk havde en meget konkret teknik, som han brugte. Her er Isacs udlægning af Seinfelds svar:

”He said the way to be a better comic was to create better jokes and the way to create better jokes was to write every day.”



Men Seinfeld havde mere i skuffen, for det med at skrive hver dag havde han en konkret løsning på. Hvert år i slutningen af december købte han en gigantisk vægkalender med én side, der viste alle datoerne. Hver gang han havde skrevet på sit materiale, gav han sig selv den utvetydige glæde at tage en kæmpe rød sprittusch og gå op og sætte et stort rødt kryds på den dato. Denne praksis gav hurtigt en serie af røde krydser efter hinanden og en smuk visuel kæde af succes. For Seinfeld blev konceptet hurtigt: ’Don’t break the chain’. Arbejd hver dag på dit materiale. Det er helt i orden, at det er dårligt, det er i orden, at det kun er 10 minutter. ’Your only job is not to break the chain’. Det er værd at bemærke, at Seinfelds råd ikke handler om resultater. Det siger intet om kvalitet. Intet om motivation eller inspiration. Tværtimod handler det om, hvordan han skabte en vanedannende proces for sig selv. Og denne intuitivt appellerende teknik har da også gået sin sejrsgang over nettet. Du kan købe en ’do not break the chain-kalender’ på Amazon, ligesom internettet flyder over med eksempler på, hvordan teknikken er blevet brugt til alt fra produktivitet til kost, motion og alt muligt andet.



Hvad Seinfeld var lykkedes med her, var at bygge en vanedannende proces. Vi er ude efter at kunne gøre det samme, når vi bygger strategier, processer og kampagner. Vi skal jo også ændre andre menneskers vaner, så hvordan gør vi det? Det skal vi se på i dette kapitel, for hvis du ikke får taget højde for vanedyret i os mennesker, kommer du til at modarbejde nogle helt centrale biologiske præmisser. Og dem kommer du til enhver tid til at tabe til. Heldigvis følger menneskers vaner nogle faste, genkendelige mønstre. Det er en gave, fordi det er let at forstå, hvilke systemer vi skal indordne os under. Og det er en byrde, fordi vores albuerum er begrænset. Uanset hvad, begynder det hele med, at man spiller efter fastlagte regler for, hvordan vaner skabes og ændres. Ligesom Seinfeld.





Hvorfor er vaner afgørende for os?


Jeg var allerede inde på det i indledningen til denne bog: Vores hjerner er designet til konstant at søge efter at gøre alting lidt mere effektivt ved at transformere opgaver, handlinger og adfærd til vaner og dermed lidt firkantet forklaret transportere opgaver fra system 2 og over i system 1. Det sætter os med tiden i stand til at udføre opgaven uden at tænke, hvilket frigør hjernekapacitet til at takle andre udfordringer. Denne automatiske adfærd er svær at blive bevidst om og kan sommetider spille os et puds. For nylig løb vi tør for skraldeposer derhjemme og havde ikke tid til at få fat på nogle nye, fordi der kom gæster. Midt i madlavning og oprydning åbnede jeg skraldespanden mindst ti gange for at smide noget ud. Jeg kunne simpelthen ikke lade være med automatisk at åbne spanden igen og igen, selvom jeg gang på gang blev konfronteret med, at der ikke var nogen pose. Hvad tænkte jeg dog på den tiende gang, jeg åbnede spanden? Svaret er: Absolut ingenting. Og det er både fordelen og ulempen med vores vaner. Fordelen er klar: Der bliver frigjort energi til væsentligere ting. Hvis det krævede lige så meget fokus at finde koblingspunktet i vores bil gang nummer 1000 som gang nummer et, ville samfundet ganske enkelt kollapse. For de mange små metaforiske koblingspunkter i vores liv såsom vejen til vores arbejde, måden man kører en intern proces på, forståelsen for de 1000 akronymer og navnene på alle vores kollegaer, skal ligge i et system, hvorfra de smertefrit kan hentes frem. Det er netop en af pointerne ved system 1. Den første gang, vi skal udføre en ny opgave, arbejder hjernen på højtryk og bearbejder tonsvis af nye informationer for at løse den. Når vi har fundet en måde at løse den på, begynder adfærden at blive automatisk, og den fornødne mængde hjerneaktivitet daler. Når en vane så har vokset sig stor og stærk, sker det, at mennesker reagerer uden at tænke over det. Og det er en smuk effektivisering, men ulempen kan være gigantisk, fordi vi ikke er bevidste om vores vaner, og derfor kan de være svære at ændre.





Hvorfor er vaner afgørende, når vi skal ændre adfærd?


Historisk har udfordringen været, at vi har forsøgt at indføre nye vaner hos os selv og andre gennem information. Overbevisningen har været, at hvis vi informerer system 2, så vil vi ændre adfærd, og med tiden vil vi lagre denne nye adfærd i system 1. Men så let er det desværre ikke. Der har været forsket meget i denne problemstilling blandt andre af forskerne David Neal og Wendy Wood fra Duke University, der gang på gang har vist, hvordan information og kendskab ikke fører til nogen naturlig tilegnelse af ny adfærd. I en studie af en tilbagevendende landsdækkende kampagne viste de, hvordan de store kampagner havde bevirket, at borgernes viden om, hvor meget frugt og grønt de burde indtage, var steget fra 7 procent i 1991 til 20 procent i 1997. Fantastisk! Bortset fra, at ingen rent faktisk spiste mere frugt. Når nu vi sammenholder dette resultat med det faktum, at langt de fleste kampagner bliver målt på deres kendskabsgrad: ’Kan du huske x’, ’har du forstået y bedre’ etc., så kan vi se, hvordan problemet er todelt. For det første ændrer vi ikke adfærd, og for det andet vil mange ’effektvurderinger’ fejlagtigt udråbe kampagnerne til at være en succes, fordi de måler på, om modtageren forstår og husker dem. Men det er som nævnt ikke nok. Disse fejlslagne kampagner kommer ikke som et chok, for en bunke tilsvarende studier viser, at folkesundhedsfremmende kampagner måske nok er gode til at uddanne og motivere folk – især på den korte bane, men når der skal handling bag ordene, sker det ofte, at kampagnerne mislykkes med at ændre adfærden og de langsigtede vaner. Uanset om det gælder kost, adfærd på jobbet eller kommunikation i ægteskabet. I en serie nyere omfattende studier viser Wood og Neal (og andre), at vi her er ofre for the ’Triangular relapse pattern’. Jeg overvejede at oversætte det, men ’trekantet tilbagefaldsmønster’ sælger bare ikke lige så mange billetter. Et triangular relapse pattern ser således ud:



Pointen er, at når vi søsætter en ny vane, er vi motiverede, og derfor klarer vi os typisk godt det første stykke tid. Når forskerne forsøger at booste denne motivation med penge, gaver, lotterier og alt muligt andet, klarer vi os endnu bedre. Men kun i det første stykke tid, og det er problematisk, for langt de fleste vaneændringers langsigtede effekt skal måles på nogle lidt længere linealer. For grupperne gælder det, at de falder tilbage efter tre-seks måneder. Og ender samme sted som kontrolgruppen, der ikke var blevet tilbudt incitamenter. Inden for vaneteorien taler man om en bryllupsrejse. Det er der, hvor man kører på ren viljestyrke, engagement og nyhedsværdi. Der, hvor det hele er nyt og energifyldt. Den varer, i øvrigt som i den virkelige verden, oftest et sted mellem en time og tre uger.



Men tilbagefaldet er ikke uundgåeligt, hvis adfærdsændringsinterventioner kan nå at danne sunde vaner. Forskningen viser, at folk, der konsekvent lever sundt, gør det, fordi det er en vane for dem. Der er ingen interne fægtekampe med trangen til at handle usundt, når man har sunde motions- og spisevaner. Lad os se på, hvordan en vane fungerer, og hvordan disse mennesker gør.





Sådan fungerer en vane


I vaneforskningen arbejder man med det såkaldte ’Habitloop’, et begreb som New York Times-journalisten, Charles Duhigg, gjorde populært i sin bestseller: The Power Of Habit. Habitloopet er den proces, som enhver vane gennemløber, og det består af tre elementer – 1) Et stikord, 2) En rutine og 3) En belønning. Først kommer stikordet, der fortæller din hjerne, at det er tid til at sætte gang i en vane. Dernæst kommer selve rutinen, hvor du udfører vanen. Og til sidst kommer belønningen, som husker din hjerne på, at denne vane er værd at fastholde og gennemføre igen.



Alle vaner følger denne overordnede proces:

Seinfeld-strategien Stikord: Du ser den kæmpe kalender

Rutine: Du skriver fem minutter på dit materiale

Belønning: Du sætter et stort fedt kryds





Den konfliktsky vane Stikord: Britta afbryder dig igen

Rutine: Hun taler og taler og taler og taler, og du er bare tavs, som du plejer

Belønning: Du får ingen åben konflikt med hende og slipper for dårlig stemning





Den teknologiske afhængighed Stikord: Din telefon bipper og lyser med en sms

Rutine: Du låser den op og læser, hvad der står

Belønning: Du får udløst nysgerrighed, social anerkendelse eller svar på et spørgsmål, du har ventet på





Stikord kommer i mange afskygninger


Som jeg vil vise dig senere, kræver det første skridt, at du overhovedet er bekendt med, hvad stikordet for en adfærd er. Når du først indser det, har du langt større mulighed for at ændre andre menneskers adfærd (eller din egen). Et stikord har den funktion, at det hjælper os med at igangsætte en vane og udføre den på samme måde hver gang, så den er energieffektiv. Succesfuld vaneindlæring handler altså ikke blot om gentagelser, men også om tilstedeværelsen af stabile stikord. Stikord kan være et klokkeslæt, et sted eller tilstedeværelsen af bestemte mennesker. Tid er det mest anvendte. At stå op og gå ud ad døren til sit soveværelse sætter gang i kaskader af stikord om, hvad vi gør, i hvilken rækkefølge. Et andet klassisk stikord er specifikke følelser, der genererer automatisk adfærd. Det kan være, at vi spiser, fordi vi keder os, går ned og henter en kop kaffe, fordi vi har svært ved at komme i gang med en opgave, eller bliver stille, når den patroniserende chef åbner munden. Et sidste eksempel på et afgørende stikord er lokation. Altså at vi træffer en beslutning, udelukkende fordi vi er et specifikt sted, eller fordi nogen eller noget spiseligt er det. Hvis du nogen sinde har spist et stykke chokolade, blot fordi det lå tæt på dig, så kender du magten ved lokation. Det er værd at vide, at lokation faktisk også har en indflydelse på vores evne til at lære nye ting. Flere studier viser, at vi har lettere ved at ændre vaner, hvis vi udskifter vores lokation, når vi fx får et nyt job. Dette fænomen kaldes ’cue disruption’, fordi stikordene, der guider dine vaner lige nu, er indlejret i alle de små detaljer af din hverdag. Og derfor er det så svært at bryde vaner og skifte dem ud. Men når du får nye lokationer, er det ikke så svært at undslippe de nagelfaste stikord. I en af Wood og Neals studier, hvor folk rapporterede om forsøg på at ændre uønsket adfærd, blev en ny beliggenhed nævnt i 36 procent af succesfulde adfærdsændringsforsøg – men kun i 13 procent af mislykkede forsøg.





Belønning er afgørende


Vaner har inkorporeret en belønning i slutningen af deres cyklus. Det er en af grundene til, at vi intuitivt har lyst til at følge dem – og til, at vi overhovedet kan huske dem. Det skyldes egentlig meget primitivt, at mennesker har en tilbøjelighed til at gentage adfærd, der har et positivt udfald. De positive udfald inkluderer den iboende belønning, som en adfærd har, fx smagen af en sød dessert eller den lykkefølelse, du får efter at have gennemført en vigtig præsentation for en kunde eller en chef. For nogen er belønningen ved et rent hjem rigeligt til at motivere dem til at tænde støvsugeren. Andre er nødt til at strø kattegrus ud på gulvet for hele vejen gennem støvsugningen at opleve den store sensoriske belønning, når lyden af larmende snavs ryger op i støvsugeren (indrøm det, du elsker den lyd af snavs, der bliver suget op). Og kattegrus er faktisk en reel motivationsteknik i den virkelige verden. Positive udfald kan også indebære udefrakommende belønninger, fx i form af økonomiske incitamenter eller andre menneskers accept.

Vaner bliver lettest dannet, når specifik adfærd bliver belønnet. Fx kan specifikke incitamenter under de begyndende stadier af vanedannelse øge folks motivation for at udføre handlinger, som de typisk ville undgå, fx dyrke idræt eller sige nej tak til en is. Ligesom med triggeren, er det væsentligt at interessere sig for, hvilken belønning din kollega, din medarbejder, borgeren eller kunden får ud af at gennemføre adfærden. Er det social anerkendelse, penge, tid, tryghed eller noget helt sjette? Det er belønningen, der sikrer, at vi bliver ved med at gennemføre vanen. Og for hver gang vi gennemløber loopet, bliver det mere og mere låst, naturligt og energieffektivt. Det bliver derfor ofte også sværere at bryde. På den måde styrker belønningen det, man kalder for ’context-response associations’ i hukommelsen, som betyder, at vi reagerer automatisk på samme måde i samme kontekster. Og det er i sidste ende, hvad en vane er. Med afsæt i denne fundamentale viden om habitloopet får vi en afgørende fordel, når vi skal ændre vaner. Med afsæt i denne enkle viden kan man faktisk gøre noget afgørende ved store samfundsmæssige problemstillinger.





Habitloopet har stort potentiale


Når man indser, at al automatisk adfærd følger denne proces, dette faste loop, giver det os et utroligt stærkt virkemiddel til at ændre adfærd. Lad mig give dig et eksempel fra den virkelige verden. Sammen med Skejby Hospital og nogle dygtige ingeniører fra DTU var jeg involveret i et projekt, der skulle få flere mennesker til at afspritte deres hænder efter toiletbesøg på hospitalets kræftafdeling. Problemet med dårlig håndhygiejne er utrolig stort, både blandt medarbejdere, patienter og pårørende. Og det er konsekvenserne også. Statens Serum Institut estimerer, at op imod 60.000 patienter hvert år får en infektion, mens de er indlagt på et sygehus. Vel at mærke en infektion, der kunne være undgået, hvis miljøet havde været mere sterilt. Af de 60.000 dør 1.000 mennesker. Man ved, at den primære smittekilde til disse tusindvis af infektioner er bakterier fra hænderne, og derfor er bedre håndhygiejne den mest effektive måde at gøre noget ved problemstillingen på. Man har af den årsag i flere årtier investeret utrolige resurser i at løse problemet. Man har uddannet hygiejnesygeplejersker, fokuseret på uddannelse af personalet og lavet tonsvis af kampagner. Desværre er effekten til at overse, og man er nået til et plateau, som det simpelthen er svært at komme videre fra. Men med tankegodset fra adfærdsdesign er det oplagt, at begrænsningen ligger i definitionen af problemet. For når vi ser på mennesker som rationelle system 2-agenter, kan vi kun tilskrive den dårlige håndhygiejne to årsager:

Enten ved vores modtagere ikke, hvor farlig dårlig håndhygiejne er.

Eller også er de bare klamme og ligeglade.



Hvis vi kun har denne snævre analyse af vores problem, findes der kun to løsninger:

Forklar dem konsekvenserne ved dårlig håndhygiejne.

Gør dem interesserede i adfærden ved at opfinde slogans og kampagner.



Det er derfor, brochurerne, plakaterne, uddannelserne, fællesmøderne og intranettet koger over med information om faren ved dårlig håndhygiejne og smarte påfund med slogans og andre velmente initiativer. Vi har jo ikke andre muligheder, når problemet kun er analyseret ud fra en rationel ramme.





Løsningen med habitloopet


Men vi har brug for at få større opløsning i billedet for at kunne håndtere vores problem. For når vi kun har en håndfuld pixels at bygge vores løsninger på, så ender vi med flere kampagner. Men når vi nu genbesøger det enkle habitloop og samtidig husker, hvor dårlige vi er til at huske på vores gode intentioner, hvor begrænset vores opmærksomhed er, og hvor fænomenale vi er til at efterrationalisere tåbelig adfærd, så er sagen en anden. Så er løsningen pludselig ikke længere en lamineret flyer i et venteværelse. For nu ser vi et større billede – og får mange flere muligheder.

I det konkrete eksempel blev der designet en logger, der kunne tælle, hvor mange gange spritdispenseren blev brugt. Loggeren fungerede sammen med en sensor, der sendte data fra Skejby til kommandocentralen i København. Sensoren kunne dels måle, om der var et menneske indenfor to meter fra håndvasken, dels sammenholde det med, om det menneske trykkede på spritdispenseren. Konklusionen i vores baselinemåling var, at kun 28 procent af de 3746 besøgende på tre udvalgte toiletter afsprittede deres hænder. Det er langtfra prangende og decideret farligt for patienterne.



Teorien om vaneadfærd kombineret med observationer og data ledte frem til følgende observationer:

STIKORD – Mennesker interagerer med det, der er synligt i nærmiljøet – og vi skal ofte huskes på vores gode intentioner.

BELØNNING – Mennesker har brug for belønninger for deres adfærd, fx i form af en tydelig feedback om, at de udførte opgaven korrekt.



Dispenserens endelige funktion fungerede således: Når et menneske nærmer sig vasken på toilettet, begynder dispenseren at ’flashe’ et blåt symbol til den besøgende. Symbolets tydelige synlighed i et hvidt sterilt rum fanger den besøgendes opmærksomhed og fungerer som stikord til den gode intention: ’Nårh ja, det skal jeg jo lige huske’. Og når man har trykket korrekt på spritdispenseren, skifter symbolet til det grønne, og man får derved belønningen i den feedback, der ligger i: Du har udført opgaven korrekt. Sådan så den ud:



Denne enkle tankegang med at bygge en løsning, der matcher habitloopet, betød en fordobling af brugen af håndsprit på de tre udvalgte toiletter, hvor vi gennemførte forsøget (fra 28-56 procent). Dette er blot et eksempel. Der er utallige muligheder for at adfærdsdesigne forandringer i dit arbejde, når du kender til de vanedannende adfærdsgreb. Lad os se på de grundlæggende teknikker, du skal kende til. Der er fem. Vær uambitiøs, få dem til at træffe mikrobeslutninger, send flere stikord, giv en belønning og planlæg klogere.





1. Vær uambitiøs


Motivation i denne kontekst er ikke af den type, hvor du hører Eye of the tiger og sprinter rundt på trapperne i nabolaget med hænderne i vejret. Som du ved, og ellers bliver det lidt akavet for mig det her, så udspiller Rocky sig i den parallelle verden. I den virkelige verden handler det om intuitivt at have lyst til at udføre en type adfærd – eller kende grebene til at få andre til at gøre det. Denne første pointe er utrolig banal, men også næsten umulig at efterleve. Det handler om at starte småt, fordi det skaber bedre forudsætninger for at få succes, og fordi det minimerer oddsene for at falde i. Ligesom med forsøget, jeg talte om i indledningen, The Progress Principle, der viste, at små sejre er forudsætningen for vaneændringer, motivation og varige resultater. Samme tankegang. Når du starter småt, så har du den fordel, at du for det første får en masse succeser, og for det andet får udført den gældende handling flere gange. Som Seinfeld får du en kæde og får trænet din ’context-response-association’. Som jeg nævnte før, så er dannelsen af en vane betinget af det antal gange, vi udfører den. Hvor mange gange skal man så udføre noget, før det er en vane, spørger du, fordi du håber, at der er et konkret svar på det. Men det er der ikke. Der findes til gengæld mange forkerte bud. Især tallet 21 dage er blevet misbrugt i denne sammenhæng. De 21 dage er nøje beskrevet i Dr. Maxwell Maltz’ arbejde med kirurgi, som han har skrevet en hel bog om. Men hvis man nu ved en fejltagelse rent faktisk læste Maxwell Maltz’ arbejde, ville man finde ud af, at de 21 dage udspringer af et ret specifikt eksempel. Det tager nemlig i gennemsnit 21 dage for en person, der har fået amputeret et ben eller en arm, at vænne sig til, at den ikke er der længere. Og af det kan vi lære, at det tager 21 dage at ændre en vane …?



Det kedelige svar på, hvor lang tid det tager at ændre en vane, er, at det jo afhænger helt af den pågældende vane, din motivation og af din personlighed. Som nogle af undersøgelserne viser, tager det, ikke overraskende, længere tid at vænne sig til at tage 20 mavebøjninger hver morgen, end det tager at vænne sig til at drikke et glas vand. Og hvis vi endelig skulle bruge et konkret tal, tyder det på at være i omegnen af 66. Og det er i øvrigt et næsten ubrugeligt gennemsnit af en masse studier. Det tager fx 20 dage, før det bliver automatiseret at drikke et glas vand hver morgen, mens det tager 84 dage at vænne sig til at lave 50 mavebøjninger, imens Wood og Neal har fundet, at visse former for adfærd kun kræver 18 dage med gentagelser for at blive en vane, ligesom andre studier viser, at det kan tage flere år. Men for enhver handling gælder følgende: Jo flere gange du udfører den, jo større odds er der for, at den bliver så indgroet, at du kan kalde den en reel vane. Det er derfor, at Seinfeld-strategien er så god.





2. Få dem til at træffe mikrobeslutninger


Det er en klassisk fejl at bede om det, man gerne vil have, hvis ens dagsorden er urealistisk. Ofte står jeg i en situation, hvor det forventes, at der er et klogt svar på en landsdækkende ambition om at være CO2-neutral i 2025. Vejen dertil er enkel: Vi skal spise mindre kød, så hvordan lykkes man med det? Det er et fint og prisværdigt argument, at vi skal spise mindre kød for at hjælpe miljøet. Men uanset hvor mange gange du kører kagerullen henover det argument, så kan det aldrig dække kløften mellem min lyst til en steak bearnaise lige nu og en målsætning om at være CO2-neutral om 10 år. Men når vi begynder at kombinere flere af pointerne fra denne bog, kan vi alligevel tegne konturerne af en løsning. En løsning, der er langt mere kompliceret og ikke-lineær end tanken om, at man kan sige eller vise mig noget, der vil få mig til at stoppe med at spise kød. For det første skal det være let, for det andet skal vi huske, at handling kommer før holdning, og for det tredje skal vi huske, at vi skal starte småt. Spørg dig selv: Hvad er de 100 handlinger, der ikke handler om at stoppe med at spise kød, men som er handlinger, der går i retning af at kunne ende med den konklusion? Flere studier i vanedannelse viser, at det faktisk er en driver for menneskers beslutninger, at vi i forvejen gør lignende ting. Folk, der normalt tager bilen på arbejde, tager den også, når de skal noget, der er i gåafstand. Det er, fordi deres første og hurtigste system 1-konklusion på transport er = bil.



Ingen vaner, hverken de gode eller de dårlige, begynder ved slutresultatet. De bliver bygget op af ikke-lineær adfærd over tid. Hvis du ender med type 2-diabetes på grund af din livsstil, så er det ikke et produkt af en bevidst beslutning om at spise dårligt. Det er bittesmå trin i forlængelse af hinanden over tid, som i sidste ende bliver til én dårlig vane. Som vi talte om tidligere i bogen: Adfærd kommer før holdning. På samme måde med gode vaner. Vejen til større adfærdsændringer er ofte små, beslægtede handlinger, der kan hjælpe mig på vej og indlede min efterrationalisering af, hvorfor netop jeg måske kunne have godt af mindre kød. Det er den rigtige diskussion. Og her er beviset: Jeg er faktisk hygge-vegetar. Og det er jeg ikke blevet, ved at jeg vågnede op en dag og mærkede klimadagsordenen tynge mig ned i sengen. Det blev jeg ved at:

Gifte mig med min hustru

Få to børn

Blive overvældet af praktik i hverdagen

Bestille Årstiderne, der leverer en måltidskasse, så man slipper for at købe ind

Glemme at gribe ind, da min (miljøbevidste) kone sagde: hvis du ikke har noget imod det, så bestiller jeg vegetarkassen.



Det beskriver min vej mod at spise vegetarmad fire gange om ugen. Det smager glimrende, og mit åbenlyse behov for at pudse min økologiske tofu-glorie betyder, at jeg begejstret fortæller om mit vegetariske liv, og i processen har fået overbevist fire af mine ansatte om at bestille den samme kasse. Alle de små handlinger bliver forpligtende skridt i retning af større konklusioner. Og det er samme svar, der skal gives, når vi skal finde ud af at løse store samfundsmæssige problemer som social mobilitet, CO2-neutralitet, beskæftigelse, sundhed og beslægtede problemstillinger, hvor der er for langt fra udgangspunktet til det ønskede resultat. Hvis man elsker kød og skal gøres til vegetar, er der ingen pjece, der er god nok. I stedet bør man begynde med det første naturlige skridt: gift dig med Mortens hustru.





3. Send. Flere. Stikord


Jeg nævnte stikordet, da vi talte om, hvordan mekanikken bag en vane hænger sammen. Det er stikordet, der husker os på vanen, og det er stikordet, der sikrer, at vi hver gang udfører vanen på samme tid og på samme måde. Stikordet som koncept er voldsomt undervurderet. Vi har jo informeret dig i kampagnen, så hvorfor husker du ikke at tage din egen plasticpose med, når du skal handle? Og jeg har fortalt dig hundredvis af gange i vores medarbejdersamtaler, at du skal være proaktiv til vores tavlemøder, så hvorfor står du der og fedter med din telefon? Det enkle svar er, at vi glemmer vores gode intentioner eller nedprioriterer dem i situationen, og der er ingen stikord i konteksten, der hjælper os med at sætte gang i adfærden. Vi mangler det blå ikon ved håndvasken.



Lad os antage, at du er chef i en produktionsvirksomhed, hvor du skal ændre kulturen. Du træder ind på en produktionslinje i din virksomhed, hvor I kæmper for at gøre adfærden mere agil. I har endda beskrevet målsætningen i en folder, men på denne fabrik er der ikke sket noget som helst. Begynd med at spørge dig selv: Er fane 11 på intranettet synligt nu? Ja, der er kun én brik i det puslespil. Vi har allerede talt en del om, hvordan vi husker informationer, begivenheder og aftaler, og endnu et lag på denne pointe er, at selv det kraftigste håndtryk på Comwell Kolding ikke er nok til, at jeg intuitivt husker aftalen ni måneder senere hjemme på fabrikken. Vi har brug for at blive mindet om vores adfærd i netop det rigtige øjeblik. Tanken om dette stikord har heldigvis bredt sig som dele af hele kommunikationsflows, hvor man sender remindere ud til folk for at hjælpe dem med at huske på deres intentioner. Og det viser sig, at man kan sætte alvorlige buler i store samfundsmæssige problemstillinger med en simpel sms. Der er fx mange amerikanske High School-studerende, der siger, de vil søge ind på college, men aldrig får det gjort. Derfor er det normalt, at institutioner tager fat i de unge for at forklare dem, at det er væsentligt, at de får gjort det. Men ud af denne gruppe unge ender kun 18 procent med at søge. Det er især unge fra laverestående kår, der ender med at blive overvældet over kompleksiteten og ikke får gjort noget. Forskningsinstituttet ”Ideas42” blev sat til at forsøge at gøre noget ved det. Denne nonprofitorganisation arbejder målrettet med adfærdsdesign for at løse denne type problemer, og bevæbnet med ideen om stikord og remindere gik de i gang. Løsningen var enkel: De sendte henover otte uger otte mails ud til de studerende (en mail om ugen). I alle mails beskrev de vigtigheden af at få sendt en ansøgning afsted inden deadline, og hvordan de i små håndgribelige trin kunne få udfyldt denne ansøgning. På denne måde kombinerede de reminder-tanken med en hjælp til at gøre det let for de studerende at komme i gang. Også de studerendes forældre fik en enkelt mail for at udnytte princippet om forpligtelse. Denne enkle og billige intervention resulterede i, at andelen af studerende, der valgte at søge, steg fra 18 procent til 50 procent. Eksemplet viser, hvordan sådan et stikord i form af remindere kan bane vejen, hvis det effektivt bliver kombineret med de andre principper, vi har set på.





Brug stikord, så du ikke bliver glemt


Der er en grund til, at restauranter spammer dig med sms’er, efter at du har booket et bord på restaurant. Brancheforeningen Horesta vurderer, at det ikke er unormalt, at restauranter taber på den forkerte side af 100.000 kroner på udeblivelser. Så er spørgsmålet igen, om der er så mange mennesker, der simpelthen synes, at opskriften på en fantastisk lørdag er at booke bord på ti restauranter og så lade være med at møde op. Nok ikke. Vi har alle brug for denne type remindere. Og den selvsamme idé om at huske modtagerne på en adfærd med en simpel sms har gået sin sejrsgang rigtig mange steder i den offentlige sektor. Fx har man set, hvordan enkle sms-remindere kan hjælpe fattige med at spare flere penge op. I Ghana har samme reminder-tankegang hjulpet patienter med at tage deres medicin, indtil behandlingen var færdig, og i Kenya, hvor lærerne fik mulighed for at kommunikere små stikord ud til studerende, nedbragte man frafaldet af studerende med 50 procent.



Første skridt er altså at huske på, at andre skal huskes på. Det andet er at eksperimentere lidt med sine remindere. Man har fx i England eksperimenteret med denne tankegang om, at mennesker gerne vil det rigtige, men bare mangler en reminder for at fuldføre adfærden. Her bokser man med det store samfundsmæssige problem, at patienter udebliver fra deres behandling. Et problem, der årligt koster mange millioner kroner også herhjemme. Alene udeblivelser fra planlagte operationer på hospitaler skønnes at koste flere hundrede millioner, når læger og sygeplejersker står klar uden grund. Vi ved, at sms-stikord virker, men hvad hvis man forsøgte at se lidt mere på, hvilke ord og formuleringer der var de mest effektive? Det eksperimenterede man med i England. I et stort forsøg sendte man fire forskellige sms’er ud til borgere for at øge fremmødet hos lægen.



I Kontrollen (1) brugte man den oprindelige tekst, som var kort og objektiv med det enkle indhold, at man skulle huske sin tid hos lægen. I ’Easy Call’ (2) satte man telefonnummeret for aflysning ind i sms’en for at følge princippet om at gøre det lettere. Under ’Social Norms’ (3) forsøgte man at påvirke borgeren ved at fortælle, at 9 ud 10 møder op, og at det dermed er normen for adfærd i en sådan situation. Og i ’Specific costs’ (4) fortalte man, at det koster hospitalsvæsenet 1500 kroner, hvis man udebliver. Her har du resultaterne:



Som du kan se, så er specifik costs den mest effektive. Den nedbringer udeblivelserne med 25 procent, hvilke svarer til mange millioner, når man skalerer det op på samfundsniveau. Et stikord kombineret med viden om adfærdsdesign. Det behøver ikke være kompliceret.





4. Giv en belønning


Som nævnt slutter habitloopet med en belønning. Det er vigtigt, at vi skynder os at nuancere ordet belønning et par gange. For det første skal belønning forstås bredt og ikke som et stykke chokolade. For nylig sendte en bekendt mig følgende billede, som en af hans venner havde fået sendt over sms.



Denne belønning fungerer utrolig godt. Den forstærker bloddonorens motivation for at komme igen, og den fortæller på en sober måde, at ’du’ lige nu har gjort en forskel. Dette er et godt eksempel på, hvordan man kan forstærke et habitloop gennem en belønning. En af grundene til, at dette eksempel fungerer så godt, er, at belønningen, i hvert fald første gang, kommer som en overraskelse. Der er mange elementer ved belønninger, som videnskaben ikke kan blive enige om, men dette er der enighed om: Uforudsete belønninger fungerer stærkere end forudsete. En god skelnen er forskellen på ’if-then’ (hvis-så) og ’now-that’ (nu-det her)-belønninger. ’If-then’ er det klassiske bonus-system. ’Hvis’ du når dette mål, ’så’ får du denne bonus. Et klassisk corporate bonus system. Her er bonussen afhængig af et meget klart mål. Fordelen er, at systemet er transparent og tydeligt. Ulempen er, at påfaldende meget forskning viser, at det ikke fungerer. En del viser endda, at det tværtimod fungerer negativt på motivation og samarbejde. På den anden side har vi ’now-that’. Det er der, hvor chefen kommer ind på dit kontor en mandag formiddag og siger: Hold op, hvor gjorde du det godt med dette projekt, langt over forventning. Jeg har tænkt mig at give dig en bonus i denne måned for dit hårde arbejde. Ligegyldigt om denne bonus er mere ferie, fridage, penge eller offentlig anerkendelse, så fungerer denne strategi bedre. Det er samme forskel på at give sin mand eller kone blomster på deres fødselsdag (hvis du har fødselsdag, så får du blomster) eller give dem blomster på en grå tirsdag i november, ’bare fordi’.





Giv personlig feedback i gerningsøjeblikket


Blodbank-eksemplet viser, at når man i habitloopet taler om en belønning, så er der fare for, at det hele går op i kage eller små godbidder, hvor vi behandler vores kollegaer og medarbejdere som hunde. Ordet belønning har en utrolig snæver og overfladisk association. Det giver bedre mening, når man oversætter det til ’feedback’ på trods af, at den oversættelse fra engelsk til dansk nok ikke vil give topkarakter. Adfærdsteorien viser os, at vi ikke nødvendigvis skal belønnes materielt, men mere at vi har brug for og lyst til at vide, hvordan vi klarer os i en given proces. Lad mig give dig et eksempel fra min indkørsel. I forbindelse med et projekt i samarbejde med Miljøstyrelsen skulle vi finde en løsning på, hvordan man fik flere borgere til at sortere deres affald korrekt. Et af problemerne ved sortering er netop, at der ikke er nogen feedback til brugeren om, hvordan de gør det. Og hvis der er en, så er det ofte i form af en bøde eller en mavesur advarsel om bål og brand. Men hvorfor ikke inddrage skraldemændene meget mere i denne opgave? De kender konteksten, og de kan give personlig, hurtig feedback til borgeren. Ideen blev, at skraldemændene skulle klistre små, enkle noter på skraldespandene hos husstande, der havde svært ved at sortere korrekt, når de nye ordninger blev indført. ’Husk, at mælkekartoner skal sorteres i pap-beholderen. Venlig hilsen Frants’. Med en fortrykt seddel kan Frants udfylde den på under fem sekunder, og borgeren bliver hjulpet til at gøre det rigtigt i gerningsøjeblikket. Samtidig betyder det personlige tilsnit, at det er endnu mere motiverende. Det har vist sig effektivt. Det eneste ærgerlige ved løsningen er, at den nu er rullet ud i Lyngby, hvor jeg bor. Så hver gang jeg dummer mig, får jeg den medicin, jeg selv har været med til at udskrive. Og skraldemanden Jan er liberal med sin antibiotika.



Denne tanke om at give meningsfyldt feedback for at korrigere adfærd lyder så utrolig banal, men den er ofte overset. Flere steder vinder den dog frem med stor effekt på det adfærdsmæssige resultat. For nylig kunne Politiken rapportere om et forsøg, hvor man havde beskæftiget sig med personlig feedback på Fredensborg Gymnasium og HF i Hillerød. Ideen er så oplagt, at jeg ville være nervøs for at sænke IQ’en på hele gaden, hvis jeg sagde den højt udenfor. I stedet for at give en karakter for det færdige produkt, får eleverne opgaven til ’genskriv’, før de får den endelige karakter. De får løbende konkret feedback i skrivemoduler, hvor læreren er til stede. På den måde forstår eleverne, hvordan de kan forbedre teksten undervejs, inden de får en karakter. Denne enkle intervention har betydet en markant stigning i karakterer undervejs, og en stor gruppe studerende er gået fra karakteren 4 til 12. Som jeg nævnte i afsnittet om at definere den ønskede adfærd, så er dette netop et eksempel på en analyse, der rykker. Det er forskellen på:

Vi skal være mere støttende overfor vores elever

Alle elever skal have feedback på deres produkt, inden de afleverer





Find en lignende belønning for en anden adfærd


En grundlæggende betragtning om vaneændringer er, at man ikke kan fjerne en dårlig vane. Man skal derimod erstatte den med en anden. Og det er sommetider lettere, end man skulle tro. For en af de meget praktiske fordele ved at forstå habitloopet er, at vi bliver klogere på, hvad motivationen for vores adfærd egentlig er. Når vi indser, hvad belønningen er, så har vi muligheden for at udskifte den negative adfærd med en klogere – så længe vi bare sørger for at tilbyde den samme belønning. Med andre ord: Hvordan kan vi implementere en sundere eller smartere rutine, der har samme belønning? Det kan være, at klokken er tre, og dit lave energiniveau er stikordet for, at du mødes med et par kollegaer ude ved kaffemaskinen, hvor der sikkert er en giftig klapperslange af en lokationstrigger i form af en drømmekage. Men belønningen her er faktisk ikke kagen, men derimod det sociale selskab og den lille pause. Du kan foreslå, at I tager en jakke på og går en lille tur i stedet. Når du bliver klogere på, hvad belønningen er for dig selv eller andre, kan du erstatte vanen uden at skulle bruge for meget disciplin. En variation af denne tankegang er begrebet ’Temptation bundling’, som har vist sig utrolig effektivt, når man vil undgå overspringshandlinger. Ideen er her, at man forsøger at kombinere ting, man overspringshandler på, med ting, man virkelig gerne vil. Og dermed kombinere en fristelse med en mere pligtbetonet aktivitet. Begrebet er opfundet af Katy Milkman, en professor på Universitetet i Pennsylvania. I hendes eget tilfælde kæmpede hun med to problemer. Dels at hun ikke orkede at træne efter arbejde, dels at hun hellere ville læse i sin yndlingsbog Hunger Games, når hun kom hjem, fremfor at få løst sine sidste arbejdsopgaver. I stedet for at se de to problemer hver for sig, kombinerede hun dem til et ’Temptation bundle’: Hun måtte kun se Hunger Games, hvis hun havde trænet. Til gengæld var det så også helt ok at smide fødderne op efter træning og nyde filmen fremfor at have dårlig samvittighed over alle de ting, man så kunne tage sig til. Milkman og hendes kollegaer forsøgte at tage denne tanke videre og studerede træningsvaner for 226 studerende. De opdagede, at de deltagere, som brugte Temptation Bundling, var 29-59 procent mere tilbøjelige til at træne i forhold til kontrolgruppen. Over tid bevirker denne kombination, hvor belønningen er en fristelse, at vanen sidder mere fast, fordi hjernen lærer, hvordan aktiviteten altid ender med en belønning.





5. Planlæg klogere


Langt det meste af min dag går med at finde ud af, hvordan vi kan få mennesker til at gøre ting, de faktisk gerne vil, men som smutter for dem. Det er både utrolig motiverende og utroligt frustrerende. For igen og igen ser vi det samme loop gentage sig, hvor de gode intentioner drukner, fordi vi er kæntret i indbakken eller mister hele måneder på ’kan jeg lige låne dig, det tager kun to minutter-dage’. I den virkelige verden når vi sjældent mentalt til at eksekvere strategien om mere videndeling, ligesom vi heller ikke når at få registreret os som organdonor, får oprettet et testamente, husker at lave mad af vores rester for at undgå madspild eller at tale assertivt med vores partner. Vi glemmer det simpelthen, eller også får vi os bare ikke taget sammen. Eksempelvis er over 50 procent af amerikanerne i den situation, at de ligesom Prince ikke fik lavet et testamente, inden de døde. (Hvis du heller ikke ved, hvem Prince er, så var det ham, der instruerede The Game med Michael Douglas). Disse og andre glemsomheder og manglende konvertering fra sofaslaveri til handling koster samfundet utrolig mange millioner hvert år. Men der findes et medikament mod den lidelse. Medikamentet hedder ’Planlægningsintention’. En planlægningsintention betyder i al sin enkelhed, at du skal lave en plan, og at den skal være detaljeret. Det var faktisk Obama, der i forbindelse med sin første valgkamp satte ’planlægningsintentionen’ på verdenskortet. Han var den første til at implementere adfærdsdesign overalt i sin valgkamp. Især i forbindelse med vælgermobilisering var han succesfuld. På et dedikeret site med navnet ’make a plan’ blev vælgere opfordret til at lægge en konkret plan for deres stemme. Hvornår på dagen ville de stemme? Hvilken rute ville de gå? Sammen med hvem ville de gøre det? Ideen bygger på flere studier af netop denne idé med at få mennesker til at planlægge deres intention. Todd Rogers fra Harvard, der står bag en del af denne forskning, er nået frem til disse resultater gennem store forsøg, hvor man har kontaktet vælgere og forsøgt alt fra simple remindere og spørgsmål til at bede dem om en detaljeret plan for deres stemme. Jo mere detaljeret planen var, jo større var oddsene for, at de rent faktisk mødte frem på selve dagen. Resultaterne varierede, men i de detaljerede planer så man en fordobling af effekten i forhold til de resultater, typiske stemmemobiliseringsopkald kunne skaffe. I en større studie på tværs af 60 videnskabelige forsøg kunne Rogers sammen med Katherine Milkman (hende med fristelserne), Leslie John og Michael Norton konstatere, at denne planlægningsintention skaffede resultater i forbindelse med så forskellige handlinger som at

tage sin medicin

møde op rettidigt til operation

skrive sit testamente

spise sundere



Planlægningsintentionen fungerer på flere niveauer. For det første internaliserer vi vores motivation, når vi for os selv og andre helt ned i detaljen forpligter os på en specifik adfærd. På den måde spiller den på samme principper som konsistens. Men derudover løser den også et andet problem for os, og det er, at vi får gennemtænkt valghandlingen, inden vi sidder i den. Det betyder, at planen er let, enkel og gennemtænkt, når vi skal gennemføre den. Vi skal ikke huske, analysere og vurdere. Vi skal bare gøre. Sætte det kryds med tuschen og komme videre.



Det kan give rigtig god mening at kombinere denne planlægningsintention med det system, man i forvejen bruger til at håndtere sine processer i organisationen, og samtidig sætte det i forlængelse af tanken om et stikord. Vi anbefaler altid, at man tager en diskussion om, præcis hvornår vi skal ændre adfærden for os selv eller andre for at få den sat ind i en overskuelig ramme, fx:



Det letter eksekveringen markant, når vi tvinger hinanden til at tænke over, hvor vi skal udføre den nye strategi, hvordan den ser ud, og hvem der skal gøre det.





Lav en hvis-så-plan


En typisk målintention vil ofte være variationer over: Vi vil gerne …

Vi vil gerne være mere proaktive

Vi vil gerne træffe mere langsigtede beslutninger

Vi vil gerne udvikle mere og drifte mindre

Vi vil gerne spise mindre Marabou



Som vi skrev op og ned ad de første 50 stolper i tidligere afsnit, så skal disse vage mål (bortset fra den med Marabouen) brydes ned til ’Ønsket adfærd’. Når det er lykkedes, kan man bruge planlægningsintentionen til at optimere sin organisations succes. Men en særdeles effektiv overbygning på denne tankegang er de såkaldte ’hvisså-planer’, som vaneforskningen har vist os er effektive. En typisk hvis-så-regel vil ofte lyde sådan her: ’Hvis X sker, så vil jeg gøre Y’, og research viser, at det fører til en bedre opfattelse, opmærksomhed og hukommelse, når det vedrører en kritisk situation som fx:

’Hvis’ mine elever ikke møder op til personlig feedback, så skal jeg huske dem på det, når jeg giver dem karakteren.

’Hvis’ vi ikke har information med til mødet, der modsiger vores umiddelbare holdning, så skal vi aktivt opsøge den, inden vi træffer en beslutning.

’Hvis’ jeg vil springe et træningspas over, så skal jeg tage løbetøjet på.



Når du har fået lavet en konkret regel, sker der det, at situationen viser sig mentalt i dit hoved. Og det betyder, at den ønskede målrettede adfærd (så-delen af planen) vil blive udført automatisk uden større tankevirksomhed. Og det er det, vi gerne vil opnå. Vi ønsker jo, at der ikke er så meget vurdering til stede, men derimod blot en automatisk respons på konteksten. Det er derfor, at denne type regler og planlægning har afstedkommet så mange utroligt håndgribelige resultater. En undersøgelse foretaget af psykologerne Peter Gollwitzer og Gabriele Oettingen fra universitetet i New York viser, at målet for kvinder om at foretage en bryst-selvundersøgelse i løbet af den næste måned næsten gav en succesrate på 100 procent, hvis de havde en hvis-så-plan. Hvorimod gruppen, der ikke var blevet introduceret for planlægningsintentioner, kun foretog bryst-selvundersøgelsen i 53 procent af tilfældene.





Simuler projektets død med præmortem-analysen


Både planlægningsintentionen og hvis-så-reglerne er en teknik, man kan bruge i sit team og overfor sine modtagere til at opdyrke gode vaner og adfærd ved at lette eksekveringen. Men der er endnu en teknik, det er relevant at kende til. Den bygger på samme velkendte principper som de foregående, men her tager man den blot et skridt videre. Teknikken er kendt som præmortem-analysen, og den er en af de mest effektive teknikker til at undgå diskussionen om, ’hvad der dog gik galt’. Den diskussion kan bestemt være relevant, men man bliver næppe båret rundt i en kongestol, fordi man var god til at forklare, hvorfor man var dårlig.



Modsvaret til denne efterfølgende diskussion er præmortem-analysen, som er udviklet af den prisvindende psykologiprofessor Gary Klein. Den går ud på at erklære et projekt dødt på forhånd. Ved fiktivt at gå frem i tiden og se tilbage, kan I finde projektets dødsårsag, inden den indtræffer i virkeligheden. Det er en billig og hurtig måde at løse problemer på, der ellers kunne blive dyre. Det lyder fjollet at kigge efter katastrofer i krystalkuglen. Men faktisk har en amerikansk studie vist, at evnen til at identificere reelle fremtidige forhold øges med 30 procent, hvis man forestiller sig grundene til, at et projekt kunne fejle. I godt hvert tredje tilfælde kan man altså forudse årsagerne til, at et projekt er dømt til at mislykkes – og forsøge at gøre noget ved det i tide. Derudover rummer præmortem-analysen en masse psykologiske og kollegiale fordele. Der er ofte mindre personlig kritik og mere systematisk proceskritik, hvilket er mere frugtbart, og det er lettere at kaste rigtig mange problemer op i luften, inden de opstår, fremfor at være den, der igen og igen skal fremdrage problemer i en bagudskuende feedback. Med andre ord er det lettere at være ærlig i sin kritik, og derfor ender man med mere realistiske planer. En effektiv præmortem-proces bygges op omkring spørgsmålet: Hvad gik galt?





Hvad gik galt?


Forestil jer, at projektet har overskredet tidsplanen. Markant og voldsomt. Jeres opgave er at finde årsagerne til, at det gik galt. I skal altså lave en dommedagsbrainstorm, hvor I opbygger et katalog over alt, der kan få planen til at skride. Gør jer umage med ikke at affeje muligheder og straks finde løsninger; det kommer senere. Problemerne kan fx være, at:

hjemmesiden går ned

vi får sygdom i teamet

vores samarbejdspartner leverer ikke

aktiekursen falder, og der kommer ’spending-stop’

vores keynote-speaker melder fra i sidste øjeblik

tidsplanen er for stram til udarbejdning af en business-case.



Alle i rummet giver mindst tre bud. På den måde kan I finde de huller i planen, man let overser i begejstringen på fx et kick off-møde. Og modsat en formel risikoanalyse er pointen, at teamet får sagt al tvivl højt. Glem frygten for at være uhøflig eller blive beskyldt for at trække nej-kasketten godt ned i nakken. Når I har buddene på, hvorfor projektet ikke når deadlinen, sorterer I dem. Fokuser nu kun på problemer med direkte indflydelse på projektet, og som I rent faktisk kan gøre noget ved. Slet problemer fra listen, som ikke har nogen reel konsekvens for projektet, eller som I ikke har nogen kontrol over. Og stryg også gerne de mest usandsynlige, så I sikrer jer, at I bruger tiden på reelle risici og ikke bygger beskyttelsesrum mod imaginære atomkrige. Vælg fra, indtil I har en liste med maksimalt ti problemer, som der er størst risiko for, og som vil være fatale for tidsplanen. Nu er tiden kommet til at løse de problemer, I har fundet frem til. Gå listen igennem trin for trin, og find en konkret løsning på dem. For nu at tage et lavpraktisk eksempel: Har I ikke tid nok til at udarbejde en business-case inden fx et vigtigt møde med ledelsen, reviderer I projektplanen efter ledelsens mødestruktur. I vil opdage, at dette skridt faktisk er det letteste i processen. Og at I senere i processen vil spare tid ved at have fundet disse løsninger på forhånd. Efter præmortem-mødet indarbejder I problemer og løsninger i projektplanen. Samtidig udpeger I en person, der har ansvaret for hvert problem (og den tilhørende løsning), hvis det opstår – så I hurtigt kan komme videre. Med dette enkle greb fra vaneteorien har I med et trylleslag forbedret jeres evne til at nå deadlines på en effektiv måde.





Hav en plan for at falde i


Ved alle vanebrud er det tilbagevendende problem, at vi næsten alle falder tilbage til gammel adfærd, fordi vi ikke har fulgt de principper, vi har gennemgået. Det er derfor, projekter skal dø, som vi talte om i indledningen af bogen, for ofte så er det et enkelt spørgsmål om, at man ikke vil investere nok i adfærdsændringen. I virkeligheden handler hele dette kapitel om at undgå at bygge en proces, der er i fare for at opløse sig selv i konfrontationen med den virkelige verden. Her er et fantastisk citat fra en ekspert, jeg hørte på en konference for et par år siden:

”Det er ikke et spørgsmål om, hvorvidt du falder i og bryder din nye vane. Det er et spørgsmål om, hvad du gør, når det sker.”

Uanset hvilken vane du skal implementere på dit arbejde, og uanset om det handler om dig selv eller andre, vil det med sikkerhed gå galt på et tidspunkt hen ad vejen. Men forskellen mellem succes og fiasko er, hvad du gør, når det går galt. Og det handler i bund og grund om ikke at give efter for ’What the hell’-effekten. Vi kan oversætte den til: Så-kan-det-også-bare-være-lige-meget-effekten. Det er den psykologiske mekanisme, der træder i kraft, når du dummer dig i forhold til dine intentioner. Du kender det fra juledagene, hvor du spiser alt for meget mad. Du har normalt visse regler for dig selv, men dem bryder du og spiser ekstremt meget juleaften. Det samme gør du 1. juledag, og 2. juledag er du så kvæstet, at du laver verdenshistoriens langsomste rullefald ud af sengen for at undgå sure opstød. Men et par timer senere, når din nemesis af en svigermor smider konfekten på bordet til julefrokosten, stikker du alligevel dine kløer i den. Du tænker: ’What the hell, nu kan det jo være lige meget, sådan som jeg har levet de seneste par dage, er der jo ingen grund til at spise sundt nu’. Men jo, det er faktisk lige nu, du har verdens bedste grund. På arbejdet er problemet det samme. Du har besluttet dig for ikke at tjekke mails i løbet af formiddagen, fordi de afholder dig fra at udvikle et nyt koncept. Når du så alligevel i et bovlamt øjeblik kommer til at tjekke din mailboks og svare på tre spørgsmål, så tænker du ikke: ’Hov, det var en fejl, lad mig hoppe op på krikken igen’. I stedet tænker du: ’Nu har jeg alligevel tjekket et par mails, så-kan-det-jo-være-lige meget’, og så tjekker du mails resten af formiddagen. Og du tjekker mails resten af dagen. Og du tjekker mails resten af livet.

Får du overtræk, er der ingen grund til at spare resten af måneden, det er jo for sent.

Kommer man til at ryge én cigaret, ryger man hele pakken.

Misser man aftalen om at integrere virksomhedens vision ved at kræve eksempler til alle ugentlige møder to gange, så er der ingen, der henter hjertestarteren. Den gode vane glider ud i sandet.



Et af de bedste midler mod ’What the hell’-effekten er at lave en variation af hvis-så-planen, der lyder: ’Hvis det går galt, så… ’ og i øvrigt involvere hele teamet i den, så alle føler et ansvar. Når du vil ændre en vane, vil du med garanti opleve udfordringer. Og før eller siden vil den indre dialog gå i gang. Den er designet til at give dig selv lov til at bryde din nye vane.





KAPITLET I ÉT OVERBLIK


Gør som Seinfeld, og design din løsning efter habitloopet

Giv personlig feedback i gerningsøjeblikket

Gør dem til vegetarer ved at få dem til at træffe mikrobeslutninger

Lav en ’hvis-så’-plan, og glem ikke What the hell-effekten

Simuler projektets død med præmortem-analysen





DESIGN DIN LØSNING –

GØR DET BEMÆRKELSESVÆRDIGT


Lad mig placere dig i en knibe og give dig et sviende dilemma. Du står til en pakket festivalkoncert med dit favoritband. Går du ikke til koncerter, så forestil dig, at du er på fodboldstadion og skal overvære et lokalderby med dit yndlingshold. Hvis du heller ikke er til den slags, så må du lige lade, som om du har et liv ved siden af dit arbejde, mens vi andre har det sjovt (og som du senere vil kunne se, kan vi ikke bruge hverken yoga, boglæsning eller brætspil i dette eksempel). Tilbage til koncerten. Du har set frem til denne aften i flere måneder, og du har, lidt ude af karakter, mast dig uhøfligt helt frem til scenen. Nu skal den ’fyres af’, som man siger, hvis man er over 35 år gammel. Lige da du aner skyggerne af bandet på vej ind på scenen, vender du dig til højre, og her står jeg tilfældigvis med følgende spørgsmål, og medgivet: Nu bliver det lidt underligt, men mit spørgsmål er: ’Hvis du skulle vælge et valgfrit tidspunkt at få kastet et ølkrus med lunken urin i nakken i løbet af denne koncert, hvornår skulle det så være? I starten, i midten eller i slutningen?’

Imens du tænker lidt over det spørgsmål, skal vi dykke ned i et overset felt inden for change management, strategi, compliance og andre discipliner, der handler om at få folk til at gøre noget på en bestemt måde. Jeg taler om vores hukommelse. På overfladen et kedeligt og akademisk emne, men lige under creme brulé-skallen et sandt slaraffenland for at opnå større effektivitet, når du skal designe adfærd. Jeg vil gå så langt som til at sige, at viden om den måde, vi husker ting på, er den mest undervurderede og underudnyttede disciplin, når det handler om adfærdsændringer. I virkeligheden er det et fagligt Kinder-æg. For det første er det din medarbejders hukommelse, der skal huske dem på de nye adfærdsaftaler i praksis mange uger efter strategiseminaret. Det er din kundes hukommelse om dit produkt, der er katalysator for at holde fast i købsintentionen, så de ikke ender med en konkurrents produkt. Og det er din kollegas evne til at holde fast i den nye ’standard operating procedure’, længe efter at du har oplært dem. Hukommelsen skal med andre ord huske os på væsentlige opgaver.

For det andet er det vores hukommelse, der bedømmer vores minders væsentlighed, altså med hvor stor følelsesmæssig intensitet vi husker dem, og dermed ofte også bestemmer, hvor stor værdi vi tillægger dem. På den måde er det hukommelsen, der definerer, hvad der er væsentligt for os, og konklusionen på dette spørgsmål er afgørende for vores valg af adfærd. Lægger hukommelsen accent over mindet, eller var det bare det der med, at vi skulle … [indsæt banalitet efter eget valg]? Vi konsulterer dermed hukommelsen implicit, når vi skal prioritere. Og evnen til at styre din målgruppes ubevidste prioriteringer er afgørende, når man skal designe adfærd.

Og for det tredje, så pointen er mejslet i neon og bøjet i granit: Det er din hukommelse om en begivenhed, du konsulterer, når du skal træffe fremtidige beslutninger om, hvad du skal gøre. Var produktet så godt, at jeg vil købe den nye model? Var hotellet så godt, at jeg vil anbefale det? Var budskabet i kampagnen så rammende, at jeg vil fortsætte, efter at bryllupsrejsen i mit vanebrud er overstået?



Dette kapitel handler om, hvordan vi kan udnytte den måde, mennesker husker på, i vores egen favør, når vi gerne vil påvirke vores modtagere til at ændre adfærd. Det handler om, hvordan vi skaber mindeværdige oplevelser, der er bygget til mennesker i den virkelige verden. Men inden vi kommer til tre konkrete metoder, du kan bruge i dit adfærdsdesign, skal vi lige definere en mere retvisende måde, som menneskers hukommelse fungerer på.





Hukommelsen er ikke et bibliotek


Vi taler om hukommelsen som et bibliotek, som vi kan valse ind i og hive en fil ud af: ’Onkel Claus' 40-års fødselsdag’, ’da min mor fangede mig i at ryge’ ’strategi 2017’. Men metaforen er misvisende. Vores hukommelse er ikke et bibliotek, den er nærmere en serie af kortfilm fyldt med fragmenterede og usammenhængende episoder, der intet har med hinanden at gøre. Så når vi hiver et levende minde frem og bygger en hel historie op om det med dufte, citater, lokationer, ansigtsudtryk, pointer og samtalepartnere, så svarer det til at bygge en hel film på baggrund af to scener i en semisort surrealistisk film fra 20’erne. Ofte har hukommelsen blot serveret ét stikord, én lokation eller én samtalepartner. Alt det andet er noget, vi selv bygger til på bagkant. Og eftersom denne gråzone mellem, hvad vi rent faktisk har oplevet, og hvad vi genfortæller, er patruljeret af en efterrationaliserende historiker kaldet hukommelsen, er der grund til en sund skepsis overfor de konklusioner, vi danner os om, hvad der egentlig skete.

Usikkerheden omkring vores hukommelse er der forsket en del i i forbindelse med øjenvidners udsagn i retssager. Med introduktionen af DNA-beviser med tilbagevirkende kraft kunne man nemlig tilbagevise øjenvidneberetninger i hobetal. Alene mellem 1989 og 2007 er over 200 fanger i USA blevet løsladt på baggrund af DNA-beviser, der beviste deres uskyld. Ud af dem var 77 procent blevet identificeret af et øjenvidne. Man skulle tro, at juryen kunne veje øjenvidneberetningerne ud fra, hvor sikker vidnet gav udtryk for at være. Men det ville være en fejl. Som en af de mest anerkendte forskere i øjenvidneberetninger, John Kihlstrom, har udtrykt det:

”The weakness of the relationship between confidence and accuracy is one of the best documented phenomenons in the 100-year old history of eye witness memory research.”

Denne manglende sammenhæng mellem selvsikkerhed og præcision er i øvrigt en faglig byrde, der forfølger menneskeracen på mange andre gebeter, men lige her er den med for at slå fast, at det, som vores hukommelse serverer for os som et ’minde’, hverken er dækkende eller, for den sags skyld, rigtigt. Tværtimod vil den ofte forsøge at bygge det minde, der får os til at se bedst ud i den pågældende situation. Denne egoistiske prioritering af relevans er helt naturlig for os. Fx husker vi 89 procent af vores topkarakterer og kun 29 procent af vores bundkarakterer, når vi skal huske tilbage på vores skolegang, og der er langt flere, der ’fejlagtigt’ husker deres karakterer som værende bedre end dårligere. Vi husker også, at vi stemmer til folketingsvalg oftere, end vi gør, bruger prævention oftere, end vi gør, og lytter mere til vores kollegaers argumenter, end vi gør. Vi husker, vi er helten i historien. Den første væsentlige lektie at forstå om vores hukommelse er altså, at vi ikke kan stole på den. Hvordan skal vi så anskue den, når vi skal indtænke den i vores adfærdsdesign? Her kan en lettere skizofren, men afgørende teori om hukommelse hjælpe os. Det er teorien om de to ’jeg’er’, som Daniel Kahneman har forsket sig frem til i forbindelse med studier af lykke. Og den er rigtig brugbar for os, der arbejder med at ændre adfærd.





Vores to jeg’er


Bare rolig, du er ikke på vej i fosterstilling på Freuds sofa. De to ’jeg’er henfører til en meget mere brugbar og videnskabelig plausibel udgave af, hvordan vores oplevelser spiller sammen med vores hukommelse. Kort fortalt argumenterer Kahneman for, at vi har et ’Oplevende jeg’ (experiencing self) og et ’Huskende jeg’ (remembering self). Det ’Oplevende jeg’ er det, som er til stede i situationen. Det oplevende jeg tager på ferie, læser tilbudsaviser og tager på strategi-kick off. Det huskende jeg står for at genkalde tidligere situationer: Hvor god var ferien, var der egentlig tilbud på juice, og hvad fandt vi egentlig ud af på kick off? Denne harmløse hverdagsskizofreni er afgørende for at opnå adfærdsændringer, for det huskende jeg er den historiefortæller, som bygger historien om, hvad der skete, hvor væsentligt det var, og hvad vi nu skal gøre. Husk på, at det oplevende jeg og det huskende jeg hverken er enige om, hvad der skete, eller hvad der er væsentligt. Men vi bygger ikke adfærd på, hvad vi har oplevet. Vi bygger adfærd på, hvad vi husker, vi har oplevet. Problemet er, at vi konstruerer alt for mange strategier og oplevelser til det oplevende jeg. Men det er det huskende jeg, der skal være ambassadør for dit produkt, huske kampagnebudskabet, huske reglerne – OG synes, det er følelsesmæssigt væsentligt nok til at handle på. Hvis denne bog handlede om mindfulness, ville det oplevende jeg være i centrum, men når vi taler om at designe adfærd, er det huskende jeg langt mere interessant at beskæftige sig med. Så lad os begynde med at se på, hvordan vi designer en oplevelse direkte til det huskende jeg.





Sådan designer du til det huskende jeg


Eftersom det er det huskende jeg, der træffer mange af vores bevidste, proaktive beslutninger om vores adfærd, er det essentielt at holde fast i, hvad det huskende jeg lægger vægt på. Og det er der heldigvis et ret præcist svar på; det kaldes ’peak-end-reglen’ (’The peak end-rule’). Peak-end-reglen henfører til det faktum, at vi primært husker to ting ved en oplevelse:

Oplevelsens højdepunkt (godt eller dårligt)

Oplevelsens afslutning



Det er typisk disse to scener, vi får fra den surrealistiske Bogartfilm, og som vi efterfølgende bygger et helt minde ud fra. Ikke nødvendigvis, hvad der faktuelt skete i de to punkter, men ofte udelukkende, hvad vi følte. Sluttede oplevelsen lykkeligt, vil vores minde om hele oplevelsen som helhed være lykkelig, fordi vi vil være disponerede for at huske de gode elementer ved oplevelsen, når vi tænker tilbage på den. Man har testet peak-end-reglen i flere sammenhænge. Fx husker patienter operationer som værende meget mere smertefulde, hvis de på ét tidspunkt oplevede stor smerte, og hvis operationen sluttede af på en smertefuld måde. Selvom patienterne i en anden gruppe oplevede større gennemsnitlig smerte i løbet af en lignende operation, og selvom den varede markant længere, huskede de den markant mindre smertefuld, fordi der ikke var noget højdepunkt eller nogen smertefuld afslutning. På samme måde har man studereret folks ferieminder for at vurdere, hvad der skabte efterfølgende tilfredshed med ferievalget. Igen var det klimaks og afslutning, der betød noget, og ikke fx varighed eller højt bundniveau. Udover at dette er et glimrende argument for at spare penge på din næste ferie ved at korte den af, så giver det os også en ret præcis model for, hvordan en oplevelse skal se ud for at være bygget til det huskende jeg. Der vil være forskellige variationer over denne kurve.



Og nu kan vi passende begynde indflyvningen til det dilemma, jeg stillede dig i begyndelsen af kapitlet, og indledningsvist konstatere, at det blandt andet er derfor, at de fleste bands vælger at slutte af med deres mest populære sang. De ved, at det er vigtigt at slutte godt af. Men lad os se på et mere forretningsorienteret eksempel, inden vi hører dit svar. Man kan nemlig bruge denne regel til at forbedre mange ting, fx tilfredsheden hos sine kunder, medlemmer eller borgere.





Peak-end-reglen i kundeoplevelsen


Den første lektie, som peak-end-reglen viser, er, at de fleste elementer i din kundeoplevelse principielt kan være middelmådige, hvis du bare sørger for at have et bemærkelsesværdigt højdepunkt og en god slutning. Faktisk kan du endda godt leve med, at et par af punkterne er lige lovligt håndholdte, hvis blot du sørger for højdepunktet og afslutningen. En acceptabel, harmonisk kundeoplevelse, der ikke er dårlig, efterlader sjældent noget særlig stort indtryk på det huskende jeg og er sværere at huske. Du har sjældent proaktivt anbefalet en restaurant til en af dine venner med begrundelsen, at de havde et acceptabelt bundniveau. Tværtimod har du sikkert ofte anbefalet en restaurant, hvor du ventede for lang tid på maden, men da den kom, var det den bedste ravioli, du havde fået i flere år. Når noget er ekstraordinært, bygger hukommelsen et sammenhængende narrativ og ændrer en aggressiv italiensk tjener til en charmerende og passioneret patriark, når raviolien først har sat sit peak ind.



Og denne viden kan man bruge særdeles bevidst. Det amerikanske konsulenthus McKinsey er blot én af de mange organisationer, der arbejder bevidst med denne model, når de skal designe oplevelser for kunder, som efterlader dem med den størst mulige tilfredshed. I ét eksempel skulle de forsøge at forbedre kundetilfredsheden for et forsikringsselskab, der administrerede deres kunders sygeforsikringer. Som en del af denne plan fik patienterne tilbagevendende opkald fra sygeplejersker, der skulle hjælpe dem med at få det meste ud af deres forsikringer og motivere patienterne til at fastholde genoptræningsplaner og andre initiativer, der skulle hjælpe dem tilbage til en hverdag udenfor hospitalet. Oprindelig blev samtalerne gennemført med stor faglighed og empati, men uden øje for den forskning, vi ser på her. Men efter at McKinsey introducerede adfærdsdesign med udgangspunkt i peak-end-reglen, fik de en markant forbedring og det vel at mærke uden meromkostninger eller besværlige ændringer i virksomhedens infrastruktur. Et par små ændringer i rækkefølgen af indholdet skulle der til.





Her var deres tre greb:


Få dårlige oplevelser overstået hurtigt. I dette tilfælde diagnosticerede man alle de dårlige elementer ved interaktionen og placerede dem i starten, fx behovet for at flytte dem over på en anden stue eller det snarlige udløb af visse dele af deres sundhedsforsikring. Med andre ord – man fik alle de dårlige nyheder så langt væk fra slutningen som muligt.



Del gode nyheder op, men kombiner de dårlige. Ved at kombinere alle de dårlige nyheder i starten af opkaldet kunne sundhedspersonalet fokusere på de gode nyheder i resten af samtalen. Her kunne sygeplejersken hjælpe med de næste skridt, fokusere på patientens omfattende sygeforsikring, og hvordan de kunne minimere deres egne omkostninger.



Slut stærkt af. Samtalen var scriptet, så den endte på en positiv note med at understrege den bedste nyhed for patienten. I dette specifikke program talte patientens sundhedsplejerske flere gange med patienten, og i det sidste opkald sørgede sygeplejersken for at fejre patientens fremgang og fokuserede på at lægge vægt på alle de positive skridt, patienten havde taget gennem forløbet for at nå sine mål.



Resultaterne var markante. På baggrund af denne proaktive omlægning af rækkefølgen af oplevelser fik virksomheden en stigning på 8 procentpoint i tilfredsheden hos de kunder, der havde modtaget en oplevelse, der var designet efter peak-end-reglen fremfor kontrolgruppen, der fik det oprindelige design. Og endnu væsentligere gav gruppen, der blev udsat for den nye proces, udtryk for en langt større motivation for at gøre noget ved vaner og adfærd fremadrettet. Men kundetilfredshed er kun ét af de steder, hvor man kan bruge tanken om at designe oplevelser for at ændre mindset og adfærd. Jeg har den selv med i tasken som rettesnor, når det handler om design af strategier for det kommende år sammen med ledergrupper, planlægning af adfærdskampagner eller udrulningen af en ny proces. Kombiner de dårlige nyheder og få dem leveret hurtigt, spred de gode nyheder ud, slut stærkt af. Det er en cocktail, der er designet til det huskende jeg.





Tilbage til koncerten


Så har du fået betænkningstid nok, ikke? Og endda et par faglige krykker, du kan støtte dig til i dit svar. Det oplevende jeg er sikkert i sin sag. Ram mig med det lunkne bæger, lige akkurat når den sidste akkord er fløjet forbi mit øre. Men vi ved jo, at favoritnummeret bliver spillet lige til allersidst, og ud fra den logik vil din oplevelse se sådan her ud:



Og hermed har vi højst sandsynligt ødelagt mindet om oplevelsen, så det ’huskende jeg’ er ikke enigt. Var du eksempelvis blevet ramt af bægeret tidligere ved koncertens start, var risikoen for, at dette relativt ødelagde slutningen langt mindre og muligheden for, at du kunne overkomme den negative oplevelse i løbet af koncerten, større. Så havde grafen højst sandsynligt set sådan ud:



Din sidste oplevelse af koncerten ville dermed i stedet være positiv, og altså også sådan dit ’huskende jeg’ selv ville erindre koncerten som helhed – også selvom oplevelsen af at få et krus urin udover sig var lige så ubehagelig. Vi kan altså forbedre kunders tilfredshed og sikre os, at vores modtagere husker vores ydelse, strategi eller proces ved at indtænke peak-end-reglen i vores design. Men når du nu ikke kan kaste med bægere med urin, må du naturligvis kunne bygge nogle peaks for dine modtagere, der rummer noget andet og mere appetitligt. Det er heldigvis ikke nødvendigvis særlig svært. Det handler om at bryde forventninger.





Bryd deres forventning


Hvad sker der med de øjeblikke, vi gennemlever i vores liv, spørger Kahneman i sin populære TED-talk om de to jeg’er? Han giver selv det pragmatiske, men deprimerende svar: Langt, langt de fleste bliver glemt for altid og efterlader intet spor hos os eller dem, vi oplevede dem med. På trods af det nedslående element i den bemærkning, så er det faktisk vigtigt. Vi kan og skal ikke huske alt. Din barndomsvens adresse, navnet på din sidemand i gymnasiet, temperaturen i mandags, farven på din ægtefælles bukser i går, alle de telefonnumre, du nogensinde har tastet. End ikke de mest banale og velkendte ting kan du huske. Hvad er der på en dansk 20’er? Jo, det er noget med en dronning, men hvad står der rundt om hovedet på hende? Hvor mange løver er der på, og er årstallet på forsiden eller bagsiden? Vi er bygget til at sortere 99,9 procent af minder fra, så vi kan bruge vores mentale kapacitet til at leve et liv, der lægger beslag på alle vores mentale resurser. Så når en oplevelse møder vores følelsesmæssige og intellektuelle forventning til den, så bliver denne oplevelse oftest arkiveret under ’ligegyldige ting, der er sket i mit liv, som jeg roligt kan glemme alt om’. Vi husker derfor de ting, som er ekstraordinære, og ekstraordinære ting er oftest kendetegnet ved, at de bryder vores forventning. Du kan simpelthen ikke rigtig blive følelsesmæssigt engageret af en forventelig impuls. Det er også svaret på en af min barndoms største gåder: Hvorfor kan man ikke kilde sig selv? Forskellen er overraskelsesmomentet: Stimuli, som du forventer, kan ganske enkelt ikke skabe den samme reaktion – hverken følelsesmæssigt eller adfærdsmæssigt. De største indtryk er derfor dem, du giver, når folk ikke forventer det, og derfor handler det typisk om at overgå forventninger. Ro på, jeg har læst min egen bog, jeg taler ikke om det forfærdelige slide, som chefen hiver frem til strategi-kick off, hvor der står, at: ’Vi skal overgå kundens forventninger’ efterfulgt af vage ideer om, at vi skal være ’mere opmærksomme på dem’ og ’gå den ekstra mil’. Jeg taler om en systematisk tilgang, der består af en meget tilgængelig opskrift, som ser sådan ud:

Hvad er kundens, kollegaens eller borgerens forventning til denne situation?

Hvordan overgår vi den?





Lad mig give et eksempel. På den omtalte uddannelse i adfærdsdesign bliver der som optakt sendt et håndskrevet brev i en pakke med lækkert brunt papir (som det har taget lang tid at finde), et custommade-stempel (som vi selv har designet) og en signaturfarvet snor (som vi får fra en specialbutik) og en lille gave, jeg ikke vil afsløre her. Alle deltagere kan huske dette brev, når de møder op til første undervisningsgang. Mange af dem har åbnet det, mens kollegaer er stimlet sammen om dem, for sådan et brev får man sjældent. Hvad er der mon i det? Med så lille en ekstra indsats sætter man sig op i cockpittet hos sin modtager og fylder noget hos dem. Og fra et marketingperspektiv har der været nysgerrige samtaler om brevet, som kun har kostet omtanke og tid:

Hvad er kundens forventning? En mail med en PDF, der indeholder praktiske oplysninger.

Hvordan overgår vi den? Send et håndskrevet brev med et specialimporteret stempel.



Jeg befinder mig ofte i situationer, hvor en leder eller en organisation har brug for at motivere andre mennesker til at gøre en ekstra indsats eller sikre, at et budskab får mere plads i cockpittet end alle de andre. Og her er denne tilgang ofte effektiv. Derfor har jeg stillet følgende spørgsmål til mange mennesker gennem tiderne: Hvordan og hvornår overgår I kundens forventninger? Hvis du vil imponere folk, så de anbefaler dig eller dit arbejde til andre, så er du nødt til at være ekstraordinær, og ifølge peak-end-reglen er du heldigvis kun nødt til at være det én gang i en proces. Når du lykkes med det, sker der til gengæld noget magisk: Folk begynder at fortælle historier om dig.





Når du overgår forventninger, skaber du ambassadører


I min første bog, Personlig Indflydelse, skrev jeg en del om DSB’s rettidighed. Den lange historie skal jeg spare dig for her, men pointen er egentlig blot, at DSB har en rettidighed på over 90 procent. Men det er ikke vores verdensbillede. Og det er, fordi når DSB kører til tiden, så rammer det vores forventning til et tog, og derfor siger vi det ikke til nogen. Det er ligegyldigt for det huskende jeg, som her oplever et højt bundniveau uden højdepunkter. Men når toget en sjælden gang er forsinket, så skaber det et negativt højdepunkt. Det kan vi huske, og vi fortæller det også vidt og bredt, og det er centralt: Når vi oplever et højdepunkt, så genererer det en historie. Så når middagsselskabet går lidt i tomgang, smider man historien på banen om, at ’man jo ikke kan stole på DSB’, eller min egen personlige favorit: ’Vinteren kommer altid bag på DSB’. Og her stemmer alle med det samme i med deres egne historier om forsinkelser, fremfor at huske på, at vinteren kommer bag på alle borgere i hele samfundet, og at vi alle bliver forsinkede, uanset hvilket transportmiddel vi bruger. Men problemet for DSB, eller alle de andre, der bliver fortalt historier om, er følgende: Historier er mere tiltalende for det huskende jeg end faktuelle forhold, og derfor bliver disse historier afgørende for, hvad vi gør, hvad vi tænker om verden og derfor også for, hvordan vi vælger at gebærde os i den. Historiers store vægt for det huskende jeg er en satans lille størrelse, der ofte fordrejer virkeligheden og dermed leder til uretfærdige konklusioner om dit produkts eller synspunkts kvalitet. Den kaldes availability bias. Begrebet betyder, at når mennesker skal danne sig en holdning om nogen eller noget, så lægger de vægt på det, der umiddelbart er mest tilgængeligt – og det er næsten altid historier. Med ’mest tilgængeligt’ mener jeg egentlig blot, hvordan du tænker over svaret på dette spørgsmål: Hvor stor en procentdel af den danske befolkning består af muslimer? Det har du ikke noget hurtigt svar på, så dit system 1 skynder sig at lave en kalkule baseret på mængden af tilgængelige historier om muslimer til at beregne sit svar. Hvis du følger lidt med i nyhederne, vil du vide, at dem er der ret mange af i disse tider, og det forvrænger vores billede af fakta. For nylig kunne Berlingske rapportere en spændende historie om, hvor stor en del af befolkningen der bestod af muslimer. Det er i sig selv uinteressant, det interessante var, at man havde spurgt etniske danskere først: Hvor mange procent tror du, at muslimer udgør af den danske befolkning. Her har du resultaterne:



De etniske danskere svarede 15 procent. Det rigtige svar er 4,1 procent. Og når man spurgte til, hvad de troede procentdelen ville være i 2020, så svarede de 20 procent. Det rigtige svar er 5,1 procent. Bemærk, hvordan denne fordrejning af fakta fra det huskende jeg kan blive helt afgørende for, hvor en borger vil sætte sit kryds.



Denne availability bias betyder, at du skal være særdeles skarp, når du besvarer følgende spørgsmål: Hvad udløser en historie mellem mennesker? For det er denne type anekdotisk viden, der skaber vores virkelighed og dermed vores adfærd. Lad os tage eksemplerne med muslimerne. Der er ingen, der fortæller en historie om en muslim, der gik i skole og levede et normalt liv. Ligesom der ikke er nogen, der fortæller om toget, der kommer til tiden. Begge dele er forventelige og dermed uinteressante. Hvis man fortalte sådanne historier med stor ildhu, ville man blive opfattet som sarkastisk. Pointen er følgende: Der er ingen, der fortæller historier, når et produkt lever op til deres forventninger. Så når du skal påvirke folks opfattelse af dit produkt, dit brand, din ledelse eller noget helt syttende, så er du nødt til at skabe oplevelser, der udløser historier. For det er de historier, der bliver fortalt bag din ryg, der definerer, hvordan mennesker vurderer dit produkt, din ledelse eller din strategi. Denne måde at skabe mindeværdige oplevelser for modtagerne på er nem at arbejde med i praksis, og jeg har set store resultater med den i både strategier og kampagner.





Wauw i strategien


Sammen med en nær kollega var jeg involveret i strategiarbejdet for en global legetøjsproducent. Her blev lederne bedt om at give eksempler på, hvornår de sidst havde oplevet sådan et ’wauw’, hvor deres forventninger var blevet overgået. Og det viste sig, at det ofte er små detaljer, som er afgørende for, om vi handler det samme sted, om vi vil gå den ekstra mil for en kunde, eller om vi har sat nok ind på kontoen, når vi selv skal have hjælp fra en kollega.



Her er et lille uddrag af deltagernes eksempler:

Varen blev leveret dagen før forventet

Damen i pladshenvisningen var forstående

Medarbejderen gav mig uopfordret feedback

Receptionisten kunne huske mit navn

Vores største konkurrent sendte mig blomster, da jeg var syg

Toplederen sendte mig en mail med ros og anerkendelse for et projekt

Rejseselskabet fortæller mig, at der er andre, der har et bedre tilbud på denne type rejse



På baggrund af disse indsigter tog vi sammen med lederne denne dagsorden med og konstruerede en strategi for de 300 medarbejdere i deres division, hvor de systematisk arbejdede med at overgå forventninger i kontaktpunkter med deres stakeholdere til stor glæde for dem selv og deres samarbejdspartnere. Vel at mærke konkret adfærd, der kunne passere video-testen.





Wauw i kommunen


I et andet eksempel var jeg med i strategiarbejdet for en større dansk kommune, der ville tiltrække flere skatteborgere – også her blev de bedt om at tænke i WAUW, og deres ideer kom strømmende med det samme:



Hvad hvis:

Vej & Park-arbejderen klipper lige din hæk, fordi han alligevel var i færd med at klippe kommunens buskads?

Postbuddet lægger en seddel til dig og ønsker dig velkommen i kommunen?

Lederen i vuggestuen kommer ud til jer, når I ser på hus i kommunen, og fortæller jer om daginstitutionerne i nærområdet?



Kommunen implementerede efterfølgende flere af disse forslag og andre lignende, for det er historier, som man vil fortælle videre i næste middagsselskab, hvor der sidder en nyslået børnefamilie, der forsøger at konkludere, hvilken kommune de helst vil flytte til. Og det er magten ved availability bias, når man udnytter den strategisk. Pointen er, at det, andre siger om dig, er langt mere virkningsfuldt og troværdigt end det, du siger om dig selv. Og for dem, der vælger at dygtiggøre sig i denne disciplin, ligger der en konkurrencefordel af de helt store.





Gør din oplevelse sanselig og håndgribelig


Design efter peak-end-reglen, skab mindeværdige højdepunkter ved at arbejde bevidst med at bryde forventninger, der bliver til smittende historier. Det er beviseligt effektive måder at designe adfærd på. Og vi er dermed allerede kommet langt i bestræbelserne på at sikre os, at vores agenda ligger forrest, når vores stakeholdere skal beslutte sig for at købe, rette ind eller blot huske, hvad det nu var de skulle gøre. Men vi kan faktisk slibe saven yderligere med få enkle greb. Derfor skal du nu også introduceres til det vidunderlige begreb: ’velcro-hukommelse’. Begrebet er blevet populariseret af forfatterne Chip og Dan Heath i deres ikoniske bog: Made to stick. Metaforen er enkel: Din hukommelse er den bløde side af velcro, der består af en masse små løkker. Strategien, kampagnen eller budskabet, der skal hænge fast, er den anden side af velcroen, den ru del med en masse små kroge. Ideen er, at jo flere kroge din idé har, jo større odds er der for, at den vil hænge fast, når du kaster den efter dine modtagere. Krogene skal forstås som forskellige læringsstile og virkemidler, og pointen er, at du skal have flere end én, fordi vores hukommelse arbejder i forskellige kasser samtidig. Man kan illustrere det, hvis du forsøger at huske:

Hovedstaden i Belgien

De tre første linjer af andet vers af ’Der er et yndigt land’

Definitionen af integritet



Forskellige sanser og intellektuelle discipliner skal iværksættes for at lykkes med at ihukomme disse eksempler, fordi vi har forskellige typer af hukommelse, der reagerer forskelligt. Derfor er det så afgørende at supplere de sædvanlige kateder-skurke som tekst, oplæg og PowerPoints med andre visuelle, taktile og sensoriske kroge, der kan fungere som hukommelsesknager til at hænge minderne på. Dette er et enkelt greb, der har skabt resultater i mange forskellige sammenhænge. Lad os se på et par eksempler.





Kan en sanselig oplevelse få folk til at spare mere op til pension?


Ja, det kan det. Ved at inddrage moderne teknologi kan denne tankegang om at gøre situationer mere levende for os måske endda påvirke nogle af de langsigtede beslutninger, vi har så svært ved at gøre noget ved i samfundet, fx pensionsopsparing. Overalt i verden sparer folk for lidt op til pension. De fleste af os har ellers regnestykkerne på plads, vi ved det godt, men der er ikke kroge nok på velcroen. Hele pointen er, at det nærmest er umuligt at prioritere et abstrakt behov, man først får flere årtier ude i fremtiden. Men hvad nu, hvis man kunne gøre oplevelsen levende og gøre brug af nogle andre kroge end tal og fornuft? Et forskerhold gav en gruppe testpersoner et par virtual reality-briller på, der viste dem selv i et spejl som gamle. Herefter gav man dem $1.000, de kunne vælge at bruge på enten en gave, pension, en event eller sætte på en bankkonto. De, som havde set sig selv som gamle, brugte dobbelt så mange penge på pension som kontrolgruppen. Det viser magten ved en oplevelse, der bryder vores forventninger og gør en problemstilling levende og sanselig. Men du behøver ikke et par VR-briller for at gøre noget ved en svær adfærdsudfordring. Faktisk kan en vest være nok. På det amerikanske hospital Kaiser South San Francisco Medical Center havde de samme problem, som hvert år har grelle konsekvenser for patienter på hospitaler over hele kloden: Sygeplejerskerne begik fejl, når de doserede medicinen til patienterne (og i nogle tilfælde gav de den helt forkerte). Efter en grundig barriereanalyse med fokus på observationer var det tydeligt, at der ikke var tale om mangel på viden eller motivation, der var tale om en båndbredde-problematik. Medicinen blev opmålt, valgt og doseret på kontoret og på travle gange, hvor der var et rend af mennesker og spørgsmål, hvilket gjorde det nærmest umuligt for sygeplejerskerne at koncentrere sig. I et forsøg på at gøre noget ved problemet bestilte hospitalet orange veste meget lig dem, man ser på en byggeplads. På vestene skrev man: ’Forstyr ikke’, og sygeplejerskerne skulle tage dem på, når de udførte opgaven med at dosere medicin for visuelt at gøre det let for kollegaerne at huske, at de ikke skulle forstyrre dem. Det skal siges, at sygeplejerskerne ikke var vilde med ideen. Dels betragtede de det som manglende tillid fra ledelsen, dels følte de, at de så dumme ud med vesten på. Men da tallene kom ind, stod det klart, at fejlmargenen var faldet drastisk: 47 procent. Tallene var så perspektivrige, at hospitalsledelsen valgte at rulle det ud på hele hospitalet, bortset fra én afdeling, hvor personalet var så oprørt over ideen, at de nægtede at deltage. Da resultaterne fra den store udrulning kom ind, stod resultatet i skærende kontrast til den enkle løsning med vestene: Hospitalet så en gennemsnitlig nedsat fejlmargen på over 20 procent! Den eneste afdeling, der havde oplevet en stigning i fejl, var den afdeling, der havde nægtet at deltage.





Mim virkeligheden i din træning


Et særligt sted, hvor denne tanke om at gøre det sanseligt og virkelighedsnært er ekstra relevant, er i undervisningsmæssige sammenhænge, interne workshops og andre steder, hvor man behandler et emne asynkront og krydser fingre for, at ens modtagere husker at gøre det rigtige senere hen. Fordi varierende grader af træning er centralt i alle organisationer, er der et kæmpe potentiale her for at gøre sin træning mere mindeværdig og dermed mere effektiv. I ét eksempel fra TNC skulle en global pharma-virksomhed øge compliance helt inde i hjertet af deres medicinproduktion, hvor korrekt handskehygiejne er afgørende for hele organisationens eksistensgrundlag. Hvis medicinen bliver kontamineret, kan det have katastrofale følger for patienter og virksomheden selv på grund af de skrappe krav fra internationale sundhedsmyndigheder. Men opgaven er ikke let; regelsættet for korrekt handskehygiejne er omfangsrigt, kompliceret og kontraintuitivt. For at komme ind i det rum, hvor adfærden skal korrigeres, skal man certificeres, trænes og vurderes gennem længere tid, så der er ikke en chance for, at sådan nogle som os må få en af kundens rumdragter på og komme med ind i laboratoriet. For at gøre det endnu sværere er rummet også helt sterilt, så det er ikke muligt at placere noget som helst fremmed udstyr derinde, og derfor blev et af indsatspunkterne kundens træningsprogram. For virksomheders svar på denne udfordring er ofte massiv træning i mange former, og undervisning i mikrobiologi er en af dem. Nu ved jeg ikke, hvordan du har det med mikrobiologi, men min kollega, der er sociolog og overværede en træningssession, havde ikke oplevelsen af, at deltagerne var helt oppe på dupperne i løbet af den otte timer lange seance. Med andre ord, de ville formentlig ikke kunne huske noget af det bagefter, og de ville ikke opleve, at det, de i givet fald alligevel kunne huske, var væsentligt i deres reelle arbejdssituation med stress, KPI’er og alt muligt andet. Deres huskende jeg ville ikke servere det som væsentligt, når de skulle huske på en lille detalje tre måneder senere. For at forbedre træningen blev der netop fokuseret på at gøre den mere bemærkelsesværdig. En af ideerne var at lade medarbejderne få en lille petriskål med hjem og stille den på køkkenbordet. Så ville de hurtigt se mikrobiologi i praksis, når alle mulige klamme gevækster ville komme til syne ud af ingenting. Det ville være sanseligt, og det ville både give gode diskussioner og historier på hjemmefronten, og i den opfølgende undervisning kunne man nu tage udgangspunkt i en taktil oplevelse fremfor i endnu et slide. En cocktail designet til det huskende jeg.



I et andet beslægtet eksempel, der på smuk vis kombinerer det virkelighedsnære med det bemærkelsesværdige, talte jeg med en sikkerhedsekspert hos en af vores kunder, som fortalte mig om en fantastisk måde at implementere en ny it-sikkerhedsstrategi på. Hans strategi var denne: Han gik ned til den lokale Tiger-butik og købte 50 USB-stik. Derefter installerede han noget spyware på dem, så han kunne se, hvornår de blev aktiveret og af hvem. Derefter gik han ned til virksomhedens parkeringsplads og strøede dem lemfældigt ud i hækkene og på de små stier og veje ind mod hovedsædet. Der blev også altid lagt en i potteplanten hos CEO’en, da tommelfingerreglen siger, at jo længere oppe i hierarkiet, man kommer, des større odds er der for, at man ikke følger de sikkerhedsforanstaltninger, man har betalt et par hundrede millioner for at implementere. Når en medarbejder var så dum at samle en af dem op fra parkeringspladsen på vej til arbejde og putte den i computeren, kunne denne sikkerhedsekspert nu møde direkte op på deres kontor med en huskekage i den ene hånd og en røffel i den anden og udbasunere: ’Sig mig, har du været så utrolig dum, at du har samlet et USB-stik op på parkeringspladsen og puttet det i din computer?’ Det er forskellen på ineffektiv og effektiv træning. Enten får man en folder omhandlende USB-stik, som man glemmer med det samme. Eller også får man en oplevelse, man husker for livet.





Brug designtriggers


Ideen om at komme tæt på konteksten og samtidig gøre sin løsning taktil og bemærkelsesværdig er ofte en effektiv strategi. Her får man også muligheden for at spille på menneskers ubehag ved omgivelser, der ikke flugter og ’går op’. For når dette sker, skaber det en utrolig kilden i fingrene for at få det fikset. Har du slet ikke dette behov? Okay, så denne måde at skære en kage ud på påvirker dig altså ikke?



Og du får heller ikke lyst til at dreje på dette dæksel?



Denne naturlige lyst til at skride til handling overfor sådan et design er så dybt forankret i os, at det faktisk er pensum flere steder, hvor man netop aldrig skal reagere på dette instinkt, fx i forsvaret. I Oksbøl ligger et af forsvarets øvelsesområder, kaldet Brikby, der bruges til at øve bykamp. Her trænes soldaterne blandt andet i, at fjenden kan have lagt minerede fælder ud, hvorfor der laves attrapfælder. Blandt disse træningsfælder figurerer en klassiker, som blev anvendt af nazisterne under anden verdenskrig. Attrapfælden sættes bag et billede, som med vilje bliver hængt lidt skævt. Hvis en soldat ikke kan modstå kløen og liiige vil rykke på billedet midt i øvelsen (og det sker efter sigende ret ofte), så ’eksploderer’ huset. Det er en bemærkelsesværdig reminder om, hvad der skal være fokus på i sådan en situation, og at symmetri i dagligstuen ikke er en del af det. Og samtidig viser det, hvor stærk denne følelse af visuel orden er. Men denne tanke om at skabe asymmetri kan man faktisk bruge aktivt til at ændre adfærd i en positiv retning. Tidligere i bogen nævnte jeg en opgave, der drejede sig om at få medarbejdere til at stå mere op. Og her blev der netop brugt sådan en designtrigger. Er du klar til at høre om den? Sidder du ned? Det er en fejl! Rejs dig op. Stillesiddende arbejde ved computer og i møder har nemlig uoverstigelige konsekvenser for dit helbred. Eksempelvis står stillesiddende arbejde i direkte sammenhæng med øget risiko for diabetes, blodpropper, overvægt og rygproblemer. Og opgaven handlede netop om at få folk til at stå mere op i løbet dagen, et notorisk svært problem.



I denne case blev netop indsigten om visuelle designtriggers udnyttet, så de kunne fungere som et kreativt stikord til hukommelsen om at stå mere op. Inspirationen til disse triggers kom fra vaneforskningen og specifikt kunstneren Georges Rousse og bestod af forskellige billedrammer med en illustration samt omridset af denne illustration tegnet på rammeglasset. Omridset af illustrationen var justeret, så det ikke flugtede med illustrationen, når medarbejderne sad ned. Med andre ord var det dermed en konstant ’øje-bæ’, fordi designet ikke gik ’i hak’. Denne visuelle design-pointe har også vist sig meget effektiv i andre sammenhænge, fx i forbindelse med energiforbrug i hjemmet. Sådan så billedrammerne ud – når de altså flugtede (den sorte streg er uden på glasset, og selve figuren er på ’bagvæggen’ af rammen):



Et andet eksempel var en ’justeringssnor’, der blev sat på de mødeborde, der kunne køre op og ned. For enden af snoren var en lille klokke, der ville løfte sig fra gulvet og give et diskret ring, når bordet blev justeret til den optimale ståhøjde. Når bordet var kørt ned, lå snoren sjusket på gulvet, og når man kørte det op, passede det perfekt til gennemsnitshøjden i afdelingen på 175 cm. Dette sikrede også, at flere medarbejdere kørte bordet op, når de forlod rummet – og på den måde skabte en ’god default’ for de næste, der kom ind i mødelokalet.



Sådan så justeringssnoren ud:



Du må gerne sætte dig ned igen. Der blev målt før og efter indsatsen, primært ved hjælp af såkaldte accelerometre, som blev placeret på låret af den store gruppe ansatte i testafdelingen. Accelerometret kan måle, om man står op eller sidder ned, og det kan derfor give et mere objektivt svar end vores subjektive opfattelse. Resultaterne af disse (og andre tiltag, som blev søsat sammen med virksomheden) var rigtig fine. Faktisk forøgede medarbejderne den tid, de stod op, med næsten 40 procent.





KAPITLET I ÉT OVERBLIK


Du kan ikke stole på din hukommelse, den er ikke et bibliotek

Design din oplevelse til det ’huskende jeg’

Udnyt peak-end-reglen, og skab mindeværdige højdepunkter og fornemme afslutninger

Gør dit initiativ sanseligt og håndgribeligt, så det hænger fast som velcro

Brug designtriggers, så brugernes hverdags-ocd tvinger dem til at handle





DESIGN DIN LØSNING –

GØR DET MENNESKELIGT


Hvis du nu har misset samtlige referencer til koryfæer som Michael Douglas og Prince igennem bogen, så får du nu en livline, når jeg smider ’Jersey Shore’ ud til dig. Til jer andre var Jersey Shore et reality-show fra MTV, som grundlæggende handlede om en gruppe unge mennesker, der gik i byen hver aften bevæbnet med store steroide-muskler, et eksorbitant forbrug af selvbruner og et komplet fravær af studenterhuer. Hvis du tager begrebet ’dårlig stil’ og lader det simre i seks timer, til det er kogt helt ind, så er Jersey Shore den ultraklistrede fond, du har tilbage nede i bunden af din gryde. Serien blev et stort hit, og deltagerne fra serien, såsom Snookie, JWoww og Mike ’the situation’ Sorrentino, blev millionærer og kendisser over det meste af verden. Jeg har selv overvejet at introducere ideen om, at mine kollegaer skal kalde mig for: Morten ’the situation’ Münster, men jeg har indtil videre konkluderet, at min ledelsesret ikke rækker så langt. Uanset hvad, blev deltagernes berømmelse så stor, at de store modehuse begyndte at sende deltagerne tøj og tasker, fx fik Snookie sendt indtil flere Gucci-tasker. Det er normal praksis, at modehusene sender kendisser tøj og tasker, fordi det er så god reklame for dem. Det er fx ikke unormalt at betale over 250.000 dollars for, at den rigtige skuespiller ankommer i din kjole til store begivenheder som Oscar-uddelingen. Men nu kommer det geniale tvist i historien om Snookie og taskerne: For det er slet ikke Gucci, der sender Snookie Gucci-tasker, hvilket er bemærkelsesværdigt. Det er i stedet andre, anonyme, modefirmaer, der investerer store beløb i at udstyre hende med taskerne. Hvorfor nu det? Den snedige grund er, at Snookie ved at gå med Gucci-tasker ødelægger Guccis luksusbrand, fordi kernemålgruppen for Guccis produkter vil have svært ved at identificere sig med hende, og derfor er det en god investering for konkurrenterne at udstyre hende med dem. Også andre prominente brands var opmærksomme på brand-problemer relateret til Jersey Shore. I ét tilfælde var de villige til at betale for, at de simpelthen ikke gik med deres mærke. I et brev til Mike ’the situation’ Sorrentino skriver advokaten fra tøjmærket Abercrombie and Fitch:

”We have been disturbed to see that one of the characters Mike Sorrentino (better known as ’The Situation’) has been prominently wearing A&F clothing in a number of episodes (…) We are willing to pay Sorrentino 10.000 dollars NOT to wear clothes bearing the Abercrombie and Fitch Trademark”



Både Gucci og A&F bør med rette være bekymrede for, at deres kernekunder, der ikke har samme lag af selvbruner på, vil tænke: Hvis de går med det, så skal jeg i hvert fald ikke ses med det. For denne sociale faktors effekt på adfærdsændringer er en af de mest gennemgribende for den måde, vi træffer beslutninger på. Og den har vist sig effektiv i så forskellige sfærer som snyd, folkesundhed, bæredygtighed og compliance.

Den enkle hovedregel er, at vi bruger andres adfærd til at beslutte os for, hvad vi selv skal gøre. Typisk kopierer vi normen. Den fundamentale kalkule hos mennesker er, at vi naturligt er draget imod at gøre, hvad andre gør. Vi kan godt lide at være en del af normen, og samtidig tillægger vi andres valg stor værdi, hvis vi kan identificere os med dem. Dette psykologiske princip kaldes ’Social proof’, og det betyder grundlæggende, at når vi er usikre på, hvad vi skal gøre, så bruger vi stikord fra de sociale omgivelser til at beslutte os. Vi bruger dette bevis til at navigere hele dagen. Når vi skal købe en bog, så bliver vores vurdering påvirket af, om den ligger på bestsellerlisten. Når vi skal spise mad for første gang i Asien, kopierer vi intenst, hvad de andre gør (og håber, de ved, hvad de laver). Og alt lige fra vores vægt over politiske synspunkter til menstruationscyklusser bliver påvirket af vores sociale kontekst. På den måde er social proof et eksempel på det, som Cameron talte om, da han efterspurgte strategier, der passede til den menneskelige natur. For det er en helt afgørende del af det at være menneske, at vi bruger andre mennesker til at forstå verden. Og derfor kan vi slutte denne sektion af bogen af med at se på, hvordan man kan udnytte denne viden til at designe sin løsning. Det forudsætter to ting: Dels at man forstår at udnytte det sociale bevis, dels at man forstår at gøre det på en personlig måde.





Udnyt det sociale bevis


Social proof er over de seneste fem år gået sin sejrsgang gennem den offentlige sektor i Storbritannien, hvor det er blevet brugt til at bekæmpe nogle særdeles behårede problemer, blandt andet indenfor sundhedssektoren. I ét eksempel satte det en alvorlig bule i et samfundsproblem, der gennemsyrer det meste af især den vestlige verden. En af de største trusler mod folkesundheden er nemlig frygten for, at vi med tiden bliver resistente overfor antibiotika, det der kaldes ’antimicrobial resistance’ (AMR). I Storbritannien skønnes det, at AMR vil resultere i 10 millioner dødsfald og 100 trillioner dollars i ikke realiseret BNP ved udgangen af 2050. Den stigende resistens åbner med andre ord for nogle dystre scenarier, og desværre er der mange tegn på, at det går den forkerte vej. Når man piller problemet fra hinanden, bliver det hurtigt tydeligt, at problemadfærden består i, at der simpelthen bliver taget for meget antibiotika. Det problem kan grundlæggende løses på to måder: Enten er den ønskede adfærd, at patienter skal tage mindre antibiotika, eller også skal den ønskede adfærd være, at læger udskriver færre recepter på det, da denne adfærd af gode grunde influerer på, hvor meget patienterne tager. Begge dele er svære at lykkes med, for på trods af talrige kampagner med fængende slogans og velmente system 2-råd har indsatsen ikke haft nævneværdig effekt. For læger er lige præcis lige så irrationelle som os andre, selvom de aldrig selv vil erkende det. De bruger de samme kognitive smutveje og er ofre for mental træthed. Konsekvensen er, at de udskriver for meget antibiotika for at være på den sikre side, og påfaldende nok er der en sammenhæng mellem, hvor meget de udskriver, og hvad klokken er. Præcis som vi så det med dommerne og prøveløsladelserne tidligere i bogen. I en stort studie foretaget af to læger, Jeffrey A. Linder og Caroline Birks, og to forskere, Jason N. Doctor og Mark W. Friedberg, viser resultaterne, at læger udskriver mere medicin, jo længere tid siden, det er, siden de har haft en pause. Nedenfor kan du se de generelle tendenser på den øgede udskrivning i forhold til tidspunktet på dagen.



Historien er velkendt for os. Jo mere træt system 2 er ud på eftermiddagen, jo lettere er det at bukke under for patientens krav om at få antibiotika, ligesom det er mindre attraktivt at igangsætte en dybdegående og grundig analyse af problemet, og antibiotika kan ofte gøre et eller andet ved problemet, selvom det er en spredehagls-strategi. Med andre ord: Antibiotika er det lette valg. Og derfor er det et populært valg.



På grund af de ringe resultater med traditionelle greb, fik BIT lov til at bruge greb fra adfærdsdesign til at se, om de kunne møde regeringens målsætning om at reducere lægers udskrivelse af antibiotika med én procent. Deres strategi var enkel og billig, og den byggede hverken på at skabe viden eller vilje. Begge dele var til stede allerede. Alle praktiserende læger ved, at udskrivelsen af antibiotika er et problem, og der er ingen læger, der vågner op om morgenen og tænker: I dag vil jeg bare udskrive ALT for meget medicin. I så fald burde nogle andre nok udskrive noget til dem. Alligevel bygger langt de fleste kampagner implicit på denne grundantagelse, og det er derfor, de ikke virker. I stedet brugte BIT social proof. De identificerede de 20 procent læger, der udskrev mest antibiotika og sendte et brev til dem. I brevet stod der: ”the great majority (80 procent) of practices in your area prescribe fewer antibiotics per head than yours”. Derudover var der tre korte råd til at sikre en god proces, inden man valgte at udskrive antibiotika. Her er resultaterne:



Brevet gav en øjeblikkelig reducering på 3,3 procent – langt bedre end regeringens ambition. Og som grafen viser, havde det en bæredygtig effekt. Konkret betød det, at de 800 praksisser, der var en del af forsøget, udskrev 73.406 færre recepter i forsøgsperioden, der løb over seks måneder.





Vend det sociale bevis rundt


Sådanne resultater kan ikke ignoreres. Og siden opblomstringen af adfærdsdesign i offentlige og private organisationer er social proof da også blevet en meget populær strategi. Desværre i en ofte alt for forsimplet form, hvor afsendere over hele verden tror, at variationer over udsagn som: ’9 ud af 10’ ’størstedelen’ eller ’majoriteten’ løser selv de mest umulige problemer. Hvilket de selvfølgelig ikke gør automatisk. Det er kun amatøren, der ikke kommer videre end dette fokus på ’9 ud af 10’. En anden besynderlig antagelse er desuden opstået i kølvandet på det populære princip. Det er et spørgsmål, jeg igen fik stillet for nylig, da jeg havde en opgave i Warszawa, hvor vi skulle tale om disse principper i forhold til ledelse, korruption og andre relaterede emner. Her er spørgsmålet, som jeg har fået i alle tænkelige rådgivningskontekster fra C-20-virksomheder, over kommuner til interesseorganisationer, og det er dette:

”Må man gerne selv digte tallene, hvis nu man ikke har en majoritet, der rent faktisk gør det, man gerne vil have?”



Øhh, nej. Jeg er hverken mere eller mindre hellig end dem, der spørger, men det må man naturligvis ikke. Hvad mere interessant er, det behøver man heller ikke. Det sociale bevis som strategi er langt større end fokus på majoriteten, og det kan vendes og drejes med stor effekt. Som eksemplet med Jersey Shore viser, kan der være en bevidst pointe i at bruge det sociale bevis til at få sin målgruppe til ikke at gøre noget ved at vise dem det ’forkerte’ bevis. Man kan også vælge at bruge samme princip, men vende det rundt. Du kan faktisk få lige så meget ud af at vise din målgruppe, at de lige nu er udenfor normen. At det er dem, der er blevet minoriteten: Det såkaldt omvendte social proof. Det blev en af løsningerne for Danica i kundebrevene, der skulle få flere af deres kunder til at besvare nogle afgørende spørgsmål om deres pension og forsikringer. I rykkerflowet, jeg nævnte tidligere, eskalerede vi sprogtonen undervejs. Og i den sidste rykker lød formuleringen:

”Du er nu desværre havnet i den minoritet, der har valgt ikke at aktivere sin pension.”



Grunden til, at denne sætning får flere kunder til at reagere, er netop, at den illustrerer, at de er blevet del af en uønskværdig minoritet. Og det føles ikke rart. For vores (sommetider forkvaklede) logik siger os, at hvis så mange andre har valgt at aktivere deres pension, at vi nu står udenfor som en del af et mindretal, så må det være fordi de andre ved noget, som vi ikke ved. Og vi vil jo så nødig være blandt dem, der står tilbage på perronen, når toget er kørt. Så når man kombinerer denne sætning med den korte deadline (du har 24 timer tilbage til at aktivere din pension), så ser man med det samme en ekstra stigning i aktiveringerne. Men vær opmærksom på, at ordet minoritet jo her blot betyder, at man er i en gruppering, der ikke er normen. Så vi har slet ikke behov for at lyve os til udsagnet ’9 ud af 10’, vi kan blot bruge den sproglige framing til at vise modtageren, at de lige i denne kontekst agerer unormalt.





Pas på det negative bevis


Lektionen om den store effekt af det sociale bevis i kommunikation, marketing og ledelse har vidtrækkende betydning. Desværre demonstrerer den faktisk også en gennemgribende uvane, der praktiseres dagligt i de danske domiciler. For det sociale bevis virker begge veje. Med andre ord: Dumhed smitter lige så meget som klogskab. Her er et billede, jeg tog med min telefon i S-toget. Plakaten var godt nok i fire farver, men gengives af tryktekniske grunde kun i blå. Det er Codan, der gerne vil have flere mennesker til at bruge reflekser. Deres strategi er at sige, at folk typisk ikke bruger reflekser.



Men det er en dårlig strategi. Af to grunde. For det første skaber man en negativ norm. Hvis du konstant påpeger, hvor mange der kommer for sent til jeres interne møder, vil du skabe en dårligere mødekultur, fordi du illustrerer, at normen for mødedisciplin er ringe i jeres organisation. Hver gang du fortæller historien, vil Britt og Poul (der er de eneste, der rent faktisk kommer til tiden) sidde og tænke: ’Hvorfor kommer vi egentlig til tiden? Normen er jo, at folk bare kommer dryssende.’ Og efterhånden vil selv de komme for sent. Det er jo normen. For det andet giver du dine modtagere verdens bedste undskyldning for ikke at investere værdifuld system 2-energi i din strategi. Der er jo heller ingen andre, der gør det. Jeg oplevede dette omvendte princip i fuldt flor i forbindelse med et samarbejde med en global virksomhed, der havde store compliance-problemer i nogle interne processer, som ingen fulgte. Lederen undrede sig: Hver gang hun kommunikerede ud, at det gik under al forventning med den pågældende adfærd på deres fabrikker i Brasilien, blev det bare værre – også på alle de andre fabrikker. Og det er netop problemet med det negative bevis. Hvis du understreger, hvor store problemer der er med compliance inden for fx it-sikkerhed (eller andre lavinteressefelter, du arbejder med), serverer du verdens bedste undskyldning til alle dem, der netop har nedprioriteret det regelsæt. ’Yes, de andre gør det heller ikke,’ tænker de. I Brasilien er der spontan samba, når de hører, at alle de andre fabrikker heller ikke honorerer dette regelsæt. Og dette bliver ikke blot en undskyldning for at fortsætte med at nedprioritere feltet. Det bliver samtidig et argument for, at de faktisk har gjort det rette. For de har gjort som alle andre i deres situation og prioriteret korrekt i den myriade af KPI’er, projekter, møder og mails, som ingen alligevel kan honorere. Og hvad ved hovedkontoret i Tyskland egentlig overhovedet om at drive fabrik i Brasilien? Efterrationaliseringen ligger serveret på et sølvfad.



Dette negative bevis er også ofte skyld i ulykker og regelbrud. Virksomheden træner medarbejderne i sikkerhed og processer, men når nyansatte kommer ud på byggepladsen, fabrikken eller kontoret, så vil de ofte kopiere det, de ser. Så når en medarbejder med 20 års erfaring håndterer en proces fejlagtigt, er der store odds for, at denne adfærd bliver normen, fordi de nye tænker, at han da må vide, hvad han laver med al den erfaring. Og i situationer, hvor man som organisation ønsker, at medarbejderne skal gribe ind overfor regelbrud og farlige situationer, har det negative bevis samme dårlige effekt. Hvis ingen af kollegaerne griber ind over for det, så er det nok, fordi det ikke er farligt. Sådanne problemer skal løses i træningen af medarbejderne. Ofte er min erfaring, at det er bedre at få en kulturbærer til at undervise i fx sikkerhed eller andre compliance-procedurer fremfor at vælge en specialist. Dels fordi denne kulturbærer dermed forpligter sig mere på regelsættet. Dels fordi det vil være lettere for de tilstedeværende at gribe ind overfor disse erfarne medarbejdere, når de selv har bedt om det i selve undervisningen. På samme vis som med tjeklisten, der sikrede, at man hilste på hinanden inden operationen for at mindske fejl, så har denne adfærd en effekt på ’The authority gradient’. Det handler altså om at få sat en kile i det negative bevis, inden det opstår. Og det gør man ofte først og fremmest ved at være tidligt ude.





Sørg for identifikation i det sociale bevis


Som vi har set, så er den menneskelige adfærd betinget af, hvad andre gør. Hvis vi fornemmer, at majoriteten gør et eller andet, vil det med det samme få en naturlig relevans for os. Men som i eksemplet med Snookie og Sorrentino, så er der en afgørende faktor for, om det sociale bevis virkelig kan skabe en ændring. Og det er, om modtageren kan identificere sig med beviset. Det er afgørende for vores adfærdsvalg, der handler om valg af produkter og handlinger, men det viser sig, at det faktisk også har en tydelig indflydelse på vores moral.



I en serie af skiftevis underholdende, tankevækkende og bekymrende forsøg har professor på Duke University Dan Ariely undersøgt begrebet snyd. Mere præcist hvilke omstændigheder der får mennesker til at snyde og bedrage. For også her er kontekst king. Det viste sig, at der faktisk kun skal være én omstændighed til stede, for at mennesker snyder, og det er, at man er et menneske. Som jeg allerede nævnte i første afsnit af bogen, så snyder langt de fleste mennesker en smule, hvis de får nogle åbenlyse fordele ud af det, og Ariely blev interesseret i, hvordan han kunne få flere mennesker til at snyde endnu mere. I forsøget blev forsøgspersonerne betalt alt efter, hvor godt de klarede sig i en prøve. De fik én dollar pr. korrekt svar. Prøven bestod af 20 enkle matematikopgaver, men med vilje fik de ikke nok tid til at løse dem, så det var i praksis umuligt at løse alle 20 spørgsmål inden for tidsrammen. For at friste deltagerne til at snyde blev de bedt om at rive deres besvarelse i stykker, når testen var slut, og selv gå op og rapportere, hvor mange rigtige de havde fået. I dette scenarie nåede deltagerne ifølge dem selv at løse syv opgaver, når man tog gennemsnittet af hele gruppen. Det var påfaldende, for kontrolgruppen, der rent faktisk fik rettet deres opgaver igennem af en objektiv part, fik kun fire rigtige i gennemsnit. Med andre ord, gruppen, der rettede sine egne opgaver, snød, så vandet drev af dem. Men kunne man friste dem til at snyde endnu mere? Ja, man skulle blot give dem en god social undskyldning. For i en variation af studiet havde Ariely hyret en skuespiller. Skuespilleren var blevet instrueret i at rejse sig op efter 30 sekunder og sige: ’Jeg har løst alle opgaverne, hvad skal jeg gøre nu’, hvortil den ansvarlige for testen var instrueret i blot at sige. ’Jamen, hvis du er færdig, så kom op til mig og få dine 20 dollar’. Nu har vi en interessant situation. For det er helt tydeligt for alle i eksperimentet, at den pågældende er sluppet af sted med åbenlyst snyd, for det er umuligt at løse opgaverne så hurtigt. Spørgsmålet er nu: Snyder resten af gruppen mere eller mindre, efter at de har fået et socialt bevis for snyd? Svaret er overraskende. Det afhænger nemlig af, hvilken trøje skuespilleren har på. Eksperimentet blev gennemført på Carnegie Mellon i Pittsburgh, og derfor var alle deltagerne i eksperimentet studerende fra dette universitet. Men i Pittsburgh ligger der også det rivaliserende universitet: University of Pittsburgh. Når skuespilleren, der snød, var blevet iført en trøje med ’Carnegie Mellon’ trykt på forsiden, snød gruppen klart mere. Men i de scenarier, hvor skuespilleren var blevet iført en trøje med ’University of Pittsburgh’ på, så snød gruppen mindre. Er det ikke sjovt? Og tankevækkende? Når vi kan identificere os med dem, der snyder, så sætter det gang i vores efterrationaliseringer om, hvorfor det da også er okay, at vi selv snyder lidt. Men hvis det derimod er en person, vi med vilje ønsker ikke at identificere os med, så trigger det vores værdikodeks og støtter os i, at ’det er da for dårligt, typisk, at det er en studerende derfra, der ville gøre sådan noget, hvor er det pinligt’.





Special price for you, my friend


I naturlig forlængelse af ideen om, at vi skal kunne identificere os med afsenderen af budskabet, ligger et fundamentalt ønske om, at den personlige dimension skal få os til at føle os specielt udvalgte. Vi er ikke blot én i mængden, vi er et individ. Det er der ikke noget nyt i. I flere årtier har dårlige gadesælgere forsøgt at overbevise os om, at vi var specielt udvalgte, og dårlige telefonsælgere har forsøgt at give os oplevelsen af, at vi var unikke ved at bruge vores fornavn, selvom vi ikke kendte hinanden. Man skulle tro, at vi var blevet immune overfor det, men det er vi slet ikke. Det viser fx et britisk eksempel, hvor det lykkedes regeringen at øge tilslutningen fra små virksomheder til et af regeringens mange vækstprogrammer. De testede deres kontrolkommunikation op imod en variation med titlen: ’You have been selected’, der først og fremmest lagde vægt på, at netop modtagerens virksomhed var blevet udvalgt til at kunne gøre brug af disse programmer. Det havde de altid kunnet, men at fortælle dem om denne specielle status øgede klikraten fra mailen til selve programmet med næsten 50 procent. Identifikation har næsten altid en gunstig effekt på adfærden. Du lagde måske mærke til den lille detalje i brevet til lægerne, hvor der står: ’I dit nærområde’. Tanken er den samme: Jo mere, jeg kan identificere mig med budskabets sociale bevis, jo større er oddsene for, at jeg fremover vil gøre noget anderledes. Og denne tanke er millioner værd. I et andet af BITs forsøg brugte de næsten samme strategi til at få borgere til at betale deres skattesmæk tilbage. Skatterestancer er et globalt problem, der især i mindre udviklede lande er en tikkende bombe under velfærdssystemet, fordi de presser det offentliges likviditet. Igen sendte BIT et brev til dem, der skulle betale skat tilbage. Først testede de en Social Proof-teknik op imod andre mere klassiske strategier. Her testede de blot, hvad der var mest effektivt, når man skulle have skyldnerne til at betale restancen tilbage: Var det blot at informere dem om, at størstedelen af borgerne betalte deres skatterestance tilbage? Denne idé testede de op imod andre variationer af brevet, hvor de enten truede med en bøde eller mere idealistisk kom med gode argumenter om alt det, skatten går til, fx skoler, veje og institutioner. Det første, som er værd at bemærke ved forsøget, er, at social proof virkede bedre end bøder og gode argumenter. Det andet interessante er, at bøder og gode argumenter slet ikke virkede. Til stor forbløffelse for både regeringen og advokaten med de intimiderende hornbriller. Men det tredje interessante element var, at effekten af det sociale bevis voksede i takt med, at modtageren kunne identificere sig med konteksten. Prøv at se denne graf, der viser forsøget:



Grafen viser, hvordan tilslutningen til den øgede adfærd stiger, når man arbejder med identifikationen, og går fra at tale om en national norm i brevet til at bruge postnummer og by. Det er forskellen fra: ’Størstedelen af mennesker i Danmark betaler deres skatterestance, når de får dette brev’ til ’Størstedelen af mennesker, der bor i Lyngby…’. Men man kan udnytte denne identifikation endnu bedre ved at gøre den decideret personlig. Og jo, det er besværligt at lave denne type studier og udfordre den måde, man plejer at arbejde på. Men det er det hele værd, når man besværer sig med at lave en business-case på sin tid. Interventionen betød alene i det første år, at regeringen kunne hente i omegnen af 2 milliarder mere ind i skatterestancer. Alene ved at skrive et brev om og basere sin strategi på viden om mennesker fra den virkelige verden.





Gør det personligt


I familie med identifikation og ’specielt udvalgt’ har mennesker et grundlæggende behov for at opleve, at modparten skriver til ’mig’, og at jeg dermed ikke blot er et ligegyldigt nummer i rækken. Vi har brug for at føle os specielle. Har du fx nogensinde tænkt over, hvordan du midt i en fordybet samtale til en fest, hvor du kan lukke alle andre lyde ude, fx musikken og de andres samtaler, alligevel fuldstændig instinktivt lægger mærke til det, hvis der er nogen, der siger dit navn? Det er påfaldende, at din hjerne både kan hjælpe dig med at fokusere på samtalen og sortere alt andet fra, så din bevidsthed ikke bliver forstyrret, men alligevel fuldstændig intuitivt opfange dit navn i et proppet lokale. Ved hjernescanninger kan man faktisk vise, hvordan flere steder i hjernen, mest nævneværdigt vores frontale cortex, bliver aktiveret, når vi hører vores eget navn fremfor andres. Og det er vigtig viden. Altså, at vi tillægger de ting speciel værdi, der handler om os. Det er derfor, vi reagerer mere, når vi kan se, at brevet er til os. Det betyder, at oplevelsen af, at noget er ’til os’, har ekstraordinært stor værdi. På den anden side betyder det også, at vi instinktivt nedprioriterer alt, hvad der virker generaliserende eller massekommunikerende. Når jeg er én af 20 mennesker, der modtager en mail, vil mit system 1, allerede inden jeg åbner mailen, have besluttet sig for, at dette er lavprioritet. Med andre ord: Vi kan godt lide at være hovedperson i fortællingen, og hvis vi har en oplevelse af sådan en hovedrolle, vil vi både tillægge kommunikationen større betydning og føle os ekstraordinært motiverede for at reagere på den. Det er den menneskelige oplevelse af, at noget er personligt, der er på færde.



Lad os spole tilbage til fadæsen fra min juleaften. Efter gryde-gate lykkedes det os faktisk at komme på Noma, en i øvrigt helt fantastisk oplevelse. Det var dog ikke primært på grund af maden, men derimod på grund af den personlige service, som jeg sent vil glemme. Da vi ankommer til restauranten, er vores forventninger mildest talt høje, og man er nærmest helt nervøs over, om man nu er god nok til at få lov at komme ind. Da vi træder ud af taxaen, kommer en tjener hen til os, ser min kone i øjnene, og siger: ’Anne Sophie?’ Hvordan i alverden ved han, hvad hun hedder? Jeg har siden hørt, at Noma ser reservationslisten igennem, så de på baggrund af antal gæster, nationalitet og andre parametre ofte kan gætte, hvem der rent faktisk kommer ud af taxaen. Min pointe er, at det er elegant, personligt og føles dejligt, at man ikke blot er et nummer i rækken. Da vi på denne lune sommerdag sætter os til rette til den balstyriske frokost med udsigt til 20 retter, inklusive vinmenu og champagne, er pulsen lidt høj, fordi man føler sig ramt af at være på verdens bedste restaurant. Da tjeneren kommer over og spørger, om vi kunne tænke os at begynde med noget at drikke, er jeg klog nok til ikke at føre mig frem om champagner og deslige, i stedet siger jeg: Hvad kan du anbefale? Tjeneren ser mig dybt ind i øjnene og siger: ’Du ligner en, der kunne drikke en kold pilsner’. Hold nu op. Det var præcist, hvad jeg hemmeligt tænkte på, men ikke troede man måtte bede om. Og da jeg fik en kold pilsner uden glas, kunne jeg bare lykkeligt sidde og drikke en Hof med den stensikre overbevisning om, at dette var verdens bedste restaurant, skønt vi ikke havde spist noget endnu.





Udfordringen ved at gøre ting personlige


Denne indsigt om, at kommunikation skal føles personlig, står i skærende kontrast til det meste af, hvad der foregår i virksomheder og organisationer, der skal ændre adfærd hos kunder og kollegaer. Svar-alle-knappen er den foretrukne medicin, uanset om det handler om ledelseskommunikation, kampagner eller et nyt internt it-system. Vi laver én pjece, én tekst, én survey, én strategi og én kampagne, der skal passe i tusind kontekster, til tusind mennesker, i tusind byer. Og med denne metodik forgriber vi os på den fundamentale pointe om, at det er konteksten, der er afgørende for, hvordan man ændrer adfærd. Derudover modarbejder vi med denne tilgang direkte, at modtageren føler sig udvalgt. Det er upersonligt, og det er ikke bygget til konteksten. Derfor kikser vi igen og igen. Så hvorfor gør vi det så igen og igen? For det første, fordi der stadig mangler viden om de psykologiske mekanismer, der styrer vores adfærd, så mange ved slet ikke, at det ikke fungerer. For det andet er der en åbenlys vanskelighed forbundet med at gøre noget personligt. Og den er, at det skalerer dårligt. Det kan kræve en ekstraordinær udskrivning af tid, man i forvejen oplever at mangle i hverdagen. Det sidste bør dog blive udfordret. Det er det i hvert fald blevet i flere spændende forsøg, hvor man har beregnet en business-case på tidsinvesteringen. I USA gennemførte regeringen for nylig et forsøg, der skulle få en stor gruppe dårlige betalere til at betale deres regninger. Problemet var, at tusindvis af borgere ikke havde betalt deres kloakregning og derfor stod til at få lukket for vandet. Staten havde over 15 millioner dollars til gode hos borgerne, men øvelsen med at lukke for vandet er både dyr for staten og har store økonomiske og sociale konsekvenser for de berørte familier. De ansvarlige myndigheder havde allerede forsøgt sig med en række initiativer uden held. I stedet så man nu ned i redskabskassen med adfærdsdesign, rettet mod virkelige mennesker. Og når man gennemfører sin barriereanalyse og går ud i folks hjem for at tale med dem om deres manglende evne eller motivation til at betale regninger, vil man hurtigt finde ud af, at modtagerne slet ikke åbner posten. Deres økonomi sejler så voldsomt, at de for længst har ramt ’What the hell-effekten’ og er holdt op med overhovedet at åbne brevene, hvorfor selv det mest genialt skrevne brev jo er ligegyldigt, fordi det ikke bliver læst. Denne enkle indsigt betød, at man i højere grad satsede på konvolutten, som man tilføjede et enkelt tvist. På ydersiden af konvolutten tilføjede forskerne en håndskreven hilsen med modtagernes fornavn:

”John, you really need to read this.”



Resultaterne var til at tage og føle på. Med denne enkle intervention så man mere end en fordobling af sandsynligheden for en betaling af regningen (fra 25 procent til 59 procent). Nedenfor kan du se, hvor mange penge det lykkedes staten at hente ind. Efter at udgifter til arbejdstid, konvolutter og anden administration var trukket fra, hentede denne intervention 112.000 dollars mere ind end kontrolgruppen. Og det var udelukkende i pilotfasen i en mindre del af forsøgsområdet. Rullet ud i større dele af landet, ville den hurtigt passere mange millioner dollars.





Business-casen er et argument for det personlige


Men det er svært at få tilslutning til denne ide. For så snart man antyder, at man skal vinde sine modtagere én for én, stejler modtageren intuitivt. Der er travlt nok i forvejen. Men hvad er der travlt med? Ofte med at rykke dem, der ikke har svaret, at administrere overskridelser af procedurer eller konstruere strategien for den næste kampagne, fordi den forrige ikke duede. Jeg forsøger altid at være varsom med at være for generaliserende omkring forandringer, fordi det er så komplekst et felt, men lige her er kalkulen faktisk ofte så let som denne her: Vil du helst bruge en effektiv kommunikationskanal, der ikke virker. Eller gøre noget tidskrævende, der rent faktisk virker. Vi er så draget af effektivitet, at vi ofte vælger det første. Vi sender én mail til 20 kollegaer, fordi det er mere effektivt end at sende 20 separate mails til dem personligt. Vi skynder os dumt.



I tilfældet med den store kampagne for at få medarbejderne til at stå mere op, som jeg nævnte tidligere, blev chefen for afdelingen da også overtalt til at skrive navnene på de konvolutter, vi udleverede med de forskellige skilte om konsekvenserne ved at sidde for meget ned. Det betød ekstra arbejde for hende, men da medarbejderne fik udleveret konvolutterne, fik dette ellers kedelige budskab om at stå mere op et stort fokus, fordi medarbejderne var nysgerrige og indledte en samtale med hinanden om kortene. Et fokus, det aldrig ville have fået, hvis de havde fået sendt det som vedhæftning i en alle-mail. Det giver altså mening at investere tid i det personlige. Og netop for at komme denne standardindvending om tidspres i møde noterede forskerne i eksemplet med de håndskrevne breve, hvor meget tid de skulle bruge på interventionen med den personlige konvolut. Det tog under to timer for fem mennesker at skrive navnene på 1500 konvolutter. Business-casen er ikke til at komme udenom. Udover gevinsten på i underkanten af en million kroner ville medarbejderne i organisationen skulle have brugt langt mere tid på at gennemføre alternativet. Det ville omfatte, at man skulle bruge omfangsrig tid på at rykke modtageren igen, møde op og slukke for vandet, modtage og behandle en masse klager, sende borgerne i den amerikanske version af Ribers, åbne for vandet igen, og så videre og så videre. Denne del af business-casen har mange organisationer ikke blik for; at den ekstra tid, det sandt nok ofte vil kræve at personliggøre noget, vil komme tifold igen i form af sparet tid og penge andre steder i systemet. Men hvis du har et problem med, at dine modtagere ikke prioriterer dine budskaber eller ideer, så vil løsningen ofte netop være, at du gør dem mere personlige. Det vil tage tid. Men det kan være det hele værd.





Vær gavmild


Din løsning skal altså føles personlig. Og faktisk er vi mennesker utroligt gode til at finde ud af, om afsenderen har gjort noget ekstraordinært for os. Har de investeret noget i relationen? Har de givet noget af sig selv? Det er i sidste ende det mest menneskelige træk. Hvis ja, så står de godt, når vi skal prioritere vores adfærd. Hvis de til gengæld bare har skudt en survey ud til mig og 5000 andre, så skylder jeg dem ingenting. Som en modsætning til det har vi altså den menneskelige pointe om at være gavmild og investere i sin modtager. For vi lever efter reglen: Hvis du er gavmild overfor mig, så er jeg gavmild overfor dig. I min første bog, Personlig indflydelse, behandlede jeg et eksempel, der endte med at blive så populært, at jeg for nylig faktisk så det brugt i praksis på Scandic Hotel. Det drejer sig om den enkle Social Proof-intervention ved at sige, at ’størstedelen af de gæster, der bor på dette værelse, genbruger deres håndklæde’. Det har vist sig at have en mærkbar effekt på gæsters genbrug af deres håndklæder, når de overnatter på hoteller. Forsøget er oprindeligt foretaget af Robert Cialdini, der har været en af foregangsmændene i at popularisere den viden om socialpsykologi, der nu er blevet til faget adfærdsdesign, og det er nu nok mere hans fortjeneste end min, at det er endt på Scandic. Han er blevet multimillionær på den globale bestseller: Influence the science of persuasion, der også blev startskuddet til min egen rejse ind i faget for 10 år siden. Han er derfor lidt af et fagligt idol for mig, og for nylig fik jeg omsider mulighed for at opleve ham live til en konference i London. Jeg kunne hurtigt under foredraget bekræfte, at han har brugt de fleste af pengene fra sine bøger på at købe Botox. I hvert fald kunne han gøre de fleste bugtalere misundelige på grund af sin evne til at gennemføre hele foredraget uden at fortrække en mine. Det tog nu ikke noget fra de smukke eksperimenter, han omtalte: Han havde nemlig udbygget studiet om genbrug af håndklæder og tilført en variation, der handlede om menneskelig gavmildhed. Teksten lød:

”For hver gang du genbruger et håndklæde, donerer vi [hotellet] x dollars til [indsæt velgørenhed].”



Du kender denne taktik fra supermarkedet, hvor et køb af kaffe, cornflakes eller noget helt tredje udløser en donation fra producenten til et velgørende formål. Problemet var blot, at denne taktik ikke virkede. Der var faktisk færre, der genbrugte deres håndklæder, når man prøvede strategien. Denne: ’Hvis du gør dette for mig, så gør jeg dette for dig’-taktik modarbejdede vores menneskelige ideal om, at gavmildhed handler om at give først.





Giv først


Og det var Cialdinis besked fra podiet: Giv først, hvis du vil have modtageren til at ændre adfærd. I en variation af eksperimentet forsøgte han sig netop med denne strategi:

”Vi har allerede på vegne af gæsterne doneret [beløb] til [miljøorienteret velgørenhed]. Nu håber vi, at du vil hjælpe os og miljøet ved at genbruge dit håndklæde.”



Og rigtig nok, denne variation var både bedre end den førnævnte variation, men også endnu bedre end eksemplet med Social Proof.



I et beslægtet eksempel om at give først handlede det om at rådgive dygtige embedsmænd i Københavns Kommune om, hvordan man kan fremme ønsket adfærd. I dette tilfælde handlede det om, hvordan man skulle få flere ledige til at møde op til samtaler og agere proaktivt ved at tage til jobmesser og andet, hvor man har mulighed for at finde et job. Fra kapitlet om ’at gøre det vanedannende’ kender vi effekten af remindere og stikord. Nu er jobcentrene ret professionelle og har allerede gjort sig mange tanker om, hvordan man kan lykkes med den slags opgaver. De har derfor allerede taget disse ideer til sig som fx at sende sms’er ud. Næste niveau er nu at eksperimentere med ordlyden i sms’erne for at finde ud af, hvad der er den mest effektive henvendelsesform.



Her kan man finde direkte inspiration fra BIT, der netop er lykkedes med at kombinere ideen om reciprocitet med personlig kommunikation. Sms’erne fungerede ved at informere den ledige om, at deres job-rådgiver fra kommunen havde gjort noget specifikt for netop dem og booket en aftale for dem. Sms’en blev sluttet af med en personlig hilsen.



Den oprindelige besked så sådan ud:

”Hi Sam, eight new Customer Assistant jobs are now available at Tesco. Come to Bedford Jobcentre on Monday 10 June between 10am and 4pm and ask for Sarah to find out more.”



10,5 procent af de ledige, der fik denne sms, endte med at møde op til jobmessen. Med en smule gennemtænkt adfærdsdesign blev den skrevet igennem, og kom nu til at lyde sådan her:

”Hi Sam, eight new Customer Assistant jobs are now available at Tesco. Come to Bedford Jobcentre on Monday 10 June between 10am and 4pm and ask for Sarah to find out more. I’ve booked you a place. Good luck, Michael.”



Pludselig er Sam ikke længere blot et nummer i rækken. Der er en anden, der har gjort noget specifikt for ham, og sms’en føles mere personlig, fordi Michael har skrevet den under. Resultatet? 27 procent af de ledige, der fik denne sms, endte med at møde op. Én tilføjet linje betød over en fordobling af fremmødet. Denne tankegang har et enormt potentiale, og derfor skal du tage den i brug.





KAPITLET I ÉT OVERBLIK


Gør som Gucci og BIT, og brug de mange variationer af Social Proof

Pas på det negative bevis, så du ikke fremmer tåbelig adfærd

Husk pensionseksemplet, og ekskluder folk fra normen, hvis du vil skabe handling

Vær personlig, så du skærer igennem massekommunikationen

Vær gavmild og giv først



Husk at klikke ind på Jytteframarketing.dk, hvor du kan hente meget mere bonusmateriale til bogen, fx gratis webinars til, hvordan du endnu lettere omsætter teorien fra denne bog til praksis.





Du er nu kommet langt. Du har defineret den ønskede adfærd. Du har fundet ud af, hvad der afholder dine modtagere fra at gøre det i barriereanalysen, og du har nu fået redskaberne til at konstruere din løsning. Nu mangler du bare at finde ud af, om den virker, ved at teste din løsning.





05





TEST DIN LØSNING


Lad os slutte, hvor vi startede, i Lyngby. Lige ved siden af motorvejen. Vi har fået introduceret en ny affaldsordning i vores kommune. For at gøre det smartest muligt har vi fået en ny skraldespand i indkørslen med fire rum, fremfor den gamle, der havde ét. I stedet for at putte det hele ned i et rum, skal vi nu fordele skraldet i fire rum, så fx plast og glas skal i hver sit rum. Det er jo en fin løsning for at hjælpe miljøet og slippe for at gå ned med flasker. 1-0 til kommunen. Nu vil jeg ikke trætte dig med teoretisk viden om affaldssortering, men alligevel viser det sig, at det er langt sværere end som så at sortere affald. Især i den virkelige verden, hvor det foregår hurtigt som en integreret del af en anden opgave, fx madlavning, og det er utrolig dyrt for samfundet og miljøet, at vi ikke kan finde ud af det. Derfor har kommunen da også et klogt svar på denne udfordring. På indersiden af containerne har de klistret et ikon for, hvilken fraktion der skal i hvor, fx glas, og så har man ovenikøbet listet de ti mest forekommende glasgenstande. Og ikke nok med det; de har også sat de samme klistermærker i toppen af låget, så jeg både kan se i låget OG i rummet, hvad der skal hvorhen. Smart! 2-0 til kommunen. Nu er 2-0 som bekendt den farligste føring (hvis du ikke er fodboldkyndig, så bare rolig, det er en metafor, der absolut ikke giver mening), og denne historie ender da også som en græsk tragedie. Paradoksalt nok havde jeg selv været involveret et andet sted i projektet sammen med Miljøstyrelsen, da Lyngby Tårbæk Kommune skulle rulle deres nye sortering ud i hele kommunen, så jeg var bekendt med 2-0-resultatet. Derfor var det med ekstra interesse, at jeg luntede ud med et skyllet pestoglas for at afprøve løjerne i indkørslen. Da jeg åbner låget på skraldespanden, bliver jeg imidlertid forvirret. De har simpelthen glemt at sætte et klistermærke ned i de forskellige rum, så der er ikke nogen måde at forstå, hvor pestoglasset skal hen. Kæmpe fejl i forsvaret hos kommunen. 2-1. Men rolig nu, tænker jeg, vi har jo livlinen i bunden af låget, hvor fraktionerne er beskrevet. Men nej, nej, nej. De står på hovedet! Fadæse. 2-2. Jeg har nu for længst passeret den tid, jeg som normal forbruger ville have brugt på at finde ud af, hvorfor kommunen har givet mig en puttekasse, der kræver en IQ på den gode side af 180 for at placere et pestoglas korrekt. Da jeg imidlertid forsøger at gå om bag skraldespanden og hive låget op og ligesom læne mig ind ved siden af låget for at læse teksten på hovedet, ser jeg nu, at der rent faktisk er klistermærker nede i rummene. De er bare placeret på den ’blinde’ side, så man kan ikke se dem, når man står foran sin skraldespand og åbner den. Hvis skraldespanden var bygget til et menneske, der naturligt altid går om bag sin skraldespand og åbner låget omvendt op i hovedet på sig selv, er der her tale om en 5-0-sejr. Hvis den er lavet til mennesker i den virkelige verden, ender kampen som et sviende nederlag. Hvordan kunne man have undgået denne fadæse? Svaret er: Ved at lette sin røv og gå ud til borgeren for at observere ham med skraldespanden i fem sekunder.





En test er altid det rigtige svar


Jeg vil være ærlig nu. Jeg har faktisk tænkt ret meget på, hvordan jeg kunne undgå at afslutte denne bog med et afsnit om at teste. Vi har lige været på en fabelagtig rundtur i afkrogene af den menneskelige psykologi, og så ender du i en videnskabsteoretisk kinddans, du ikke har bedt om. Der er ikke så meget ’peak-end’ over det. Det er på dette tidspunkt, jeg på workshops, uddannelser og rådgivning ser, hvordan menneskene i rummet begynder at stemple ud og tænke over, om de har husket at købe mælk. Det er kedeligt, og så er det jo udenfor diskussion, i hvert fald i den parallelle verden, at man skal teste. Derfor er der ikke mange, der direkte vil sige højt, at de ikke vil teste. Det ligger ligesom i effektivitetsparadigmerne, at vi skal teste – og at vi naturligvis gør det. At man skal være ’datadreven’. De fleste organisationer og konsulenthuse har da også en fin afsluttende boble i deres projektdesign, hvor der står ’test’. Kort fortalt er der faktisk absolut ingen problemer ved at have en ambition om at teste. Problemerne opstår først, når man rent faktisk forsøger at gøre det. Så møder man til gengæld ofte en voldsom kompleksitet, der kombinerer alt det værste fra den virkelige verden, som fx intern politik, resurser, økonomi og bedrevidenhed. Og her er det fristende at lave en studehandel om ikke at teste, for der er masser af grunde, man kan bruge som undskyldning for ikke at teste. Minimum fem:



1. Man kan få resultater, der viser, at man har spildt sin tid

Der er langt op til chefens kontor, når I har testet en løsning, I har brugt millioner på, blot for at finde ud af, at det hele har været spildt. Allerede her dør langt de fleste tests. Det er simpelthen for risikabelt at nå frem til det resultat, at man har truffet forkerte beslutninger. Og nej, chefen køber ikke din videnskabsteoretiske pointe om, at det er lige så gavnligt at vide, hvad der ikke virker, som hvad der virker.



2. Det tager ofte lige så lang tid som resten af projektet

Gode målinger er besværlige og dyre. Hvis du vil lave en ambitiøs måling, så tager det ofte lige så lang tid, eller længere, som alle andre leverancer i projektet tilsammen. Det gør det fristende at fjerne denne del.



3 Man kan yderst sjældent få et videnskabeligt datagrundlag

Man vil yderst sjældent have resurser til at gennemføre en videnskabelig test. Det betyder, at selvom du bruger rigtig meget energi på at teste, vil dine resultater stadig være behæftet med en relativt stor usikkerhed.



4. En af dine kollegaer har haft videnskabsteori på RUC

Jens havde SAMBAS på RUC, og hver gang du taler om din test, råber han noget om, at man ikke kan sige noget som helst, medmindre man har lavet et dobbeltblændet forsøg med randomisering og hele pibetøjet. Med andre ord: Folk vil stå i kø for at vise hullerne i osten i din test. Og det er i øvrigt oftest de typer, der ikke selv tester.



5. Det er usynlige timer

Der er ingen, der kan se, at du fryser din bagdel i laser, når du er ude med skraldemændene klokken fem om morgenen for at se, om din skraldespand virker, eller når du dokumenterer brugeradfærd med en ’klikker’ i hele din sommerferie. De ser bare sliden (som måske viser, at jeres tid har væres spildt). Jens derimod har brugt tiden på at lave en Facebookside, som har 422 likes. Så det er Jens, der bliver båret rundt i kongestol til mødet.



Kort sagt, det er ofte attraktivt ikke at teste. Faktisk vil jeg gå så langt som til at sige, at alle disse er gode grunde. Det eneste ’hvis’, vi skal tilføje, er selvfølgelig, at de kun er gode grunde, hvis du er en amatør. Jeg bruger ikke her amatør i nogen nedsættende betydning. Med amatør mener jeg blot i ordets egentlige forstand en fagperson, der enten bevidst eller ubevidst har truffet en beslutning om ikke at være professionel. Der er ikke noget i vejen med at spille serie fire, du skal bare ikke opføre dig, som om du er Champions League og råbe usammenhængende pointer om længden mellem kæderne på banen og ’spil på tredje mand’. Og du skal heller ikke regne med, at vi andre kommer og kigger på. Men i denne kontekst vil jeg tillade mig at forudsætte, at du har ret store ambitioner for din organisation og din egen faglighed. Og så er der ingen undskyldninger for at udelade testen.





Amatøren konkluderer for voldsomt


Vi kan altså slå fast, at den første forskel på en amatør og en professionel adfærdsdesigner er, at amatøren (ofte) ikke tester. Men det er lidt mere speget end som så. Der er nemlig også masser af amatører, der tester. De gør sig blot skyldige i ubehageligheder, der udhuler selve pointen med at teste. Så de to skal vi lige afklare, inden vi kan blive konkrete på, hvordan du får inkorporeret testen som en naturlig del af dit arbejde uden at skulle bruge astronomiske mængder af tid på den.



Den første fejl er, at amatører ekstrapolerer alt for voldsomt på dataene. Med ekstrapolering mener jeg, hvordan man konkluderer på sine data. Hvis man spørger tre kollegaer i kommunikationsafdelingen, om de kan lide den nye sprogpolitik, de selv har været med til at lave, og man på baggrund af denne ’spørgeskemaundersøgelse’ konkluderer, at 100 procent af medarbejderne er tilfredse, så har man ekstrapoleret for voldsomt på sine data. Nu er det eksempel trods alt nok urealistisk, men variationer af det forekommer hyppigt, når man trykker organisationerne på maven. For det er ofte slet ikke adfærdsændringerne, der er blevet målt på. Og det bringer os til det andet kendetegn ved amatørerne, nemlig at de tester på sekundære parametre, men konkluderer på primære. Et sekundært parameter er, når man tester sin informationskampagnes effektivitet ved at tælle likes på Facebook, hits på YouTube, kendskabsgrad til kampagnen eller afrapporteringer i en fokusgruppe. Hvis Rådet for Sikker Trafik har gennemført en hastighedskampagne, og de måler effekten ved at spørge mennesker i en fokusgruppe om, hvad de synes om kampagnen, så ved de efterfølgende intet om kampagnens effektivitet. De ved udelukkende noget om en gruppe menneskers svar i et rum klokken 20 om aftenen. Og det er denne kedelige sondring, amatøren har svært ved at foretage. Der er ikke noget galt med fokusgrupper, og Rådet for Sikker Trafik er i øvrigt også klogere end som så, ved jeg fra egen erfaring. For en fokusgruppe kan være en løftestang, den kan være et pejlemærke, den kan være alt muligt relevant. Men den kan aldrig være et belæg for, at man er lykkedes med en adfærdsændring, der udspiller sig et andet sted end i rummet. Det er i kombinationen af den første og den anden ubehagelighed, at den allermest irriterende amatør viser sig. For det er netop ham, der opfører sig som Napoleon i Champions League, mens han i virkeligheden er en marginalspiller i serie 4.



For nylig læste jeg om sådan et eksempel, endda fra Dagens Medicin. Her kunne man læse, at en nudgingindsats på fire pilot-hospitaler havde forbedret håndhygiejnen. Pilotprojektet bestod i, at der var blevet udviklet en figur kaldet ’Håndlangeren’, der på roll ups, klistermærker og plakater gjorde opmærksom på håndhygiejne. Dette projekt gjorde mig skeptisk, fordi min erfaring med emnet siger mig, at det netop ikke er nok at hænge plakater og den slags op. Heller ikke med slogans som fx ’Lad mig gøre det beskidte arbejde for dig’, som et af billederne af ’håndlangeren’ kommunikerede. I følgende passage fra Dagens Medicin kan du se, hvordan de havde fundet frem til, at pilotprojektet havde forbedret håndhygiejnen:

”Interviews med personalet har vist, at ’Håndlangerens’ tilstedeværelse på afsnittene gjorde lidt over halvdelen af det kliniske personale mere opmærksomme på vigtigheden af håndhygiejne, så de anvendte hånddesinfektionsmiddel i situationer, hvor de normalt ikke gjorde det. (…) For at måle, om personalet i forsøgsperioden blev bedre til at udføre håndhygiejne, blev der foretaget såkaldte audits før og efter perioden med nudging på afsnittene. På tre af de fire afsnit fandt man en forbedring, mens der på det sidste afsnit ikke blev opnået forbedringer, da man i forvejen var meget gode til håndhygiejne.”



Jeg er ikke snobbet med validitet og den slags, men måden, man har testet på her, kan absolut ikke stå mål med konklusionen. Og det er et glimrende eksempel på, at man tester på sekundære parametre (er du mere opmærksom på vigtigheden af håndhygiejne?) og konkluderer på primære parametre (håndhygiejnen er blevet forbedret). Som nævnt flere gange, er der ikke nogen automatisk sammenhæng mellem viden og handling, for slet ikke at tale om problematikken i, at man overhovedet skulle kunne svare dækkende på, om en roll up havde påvirket min forståelse af ’vigtigheden af håndhygiejne’. Det kan ingen svare dækkende og troværdigt på. Vi ved intet om, hvorvidt denne kampagne har påvirket adfærden, for vi har ikke testet på adfærden. Vi ved, at målgruppen giver udtryk for, at den har påvirket deres forståelse, og at tre ud af fire afdelinger vasker deres hænder bedre i en audit. Og det kan jo sagtens være en succes, at man lykkes med de to ting, man skal bare ikke konkludere, at adfærden har ændret sig.





Amatøren forveksler korrelation med kausalitet


Jeg nævnte, at amatøren typisk gør sig skyldig i to fejl. Den første var altså at konkludere for voldsomt på sine data. Den anden er, at amatøren blander kausalitet og korrelation sammen. Lad os antage, at man havde målt på den faktiske adfærd i forhold til håndhygiejnen på de fire hospitaler, imens kampagnen havde kørt. Og at denne måling viste, at medarbejderne havde afsprittet og vasket deres hænder mere efter kampagnen, så det ville være oplagt at konkludere, at kampagnen havde virket. Men det kan vi ikke konkludere noget sikkert om. Vi ved, at kampagnen og håndhygiejnen korrelerer, altså at de følger hinanden, men vi ved ikke, om der er et kausalt forhold mellem dem, altså om kampagnen er årsagen til, at håndhygiejnen er blevet bedre. Det kan den være blevet af mange årsager. Måske er der nogle andre og mere håndhygiejnefokuserede mennesker på arbejde de dage, man tester, eller måske er der bare dobbelt så mange på arbejde, hvilket kontaminerer dataene. Man kan finde mange korrelationer mellem begivenheder, som ikke nødvendigvis har et kausalt forhold. Og hvis man ikke forstår denne grundlæggende pointe, kan man komme til at konkludere en del vanvittige ting. Fx har antallet af film med Nicolas Cage en tydelig påvirkning af, hvor mange mennesker der omkommer i swimmingpools. Se selv, her er beviset:



Og på samme måde leder brugen af Internet Explorer browseren dig til at blive morder:



Og endnu ærgerligere, så stoppede Facebook den kolesterolsænkende effekt af Justin Bieber:



Vi forstår alle, at det ikke giver mening. Men selvom vi alle forstår dette på et intellektuelt niveau, har vi svært ved at erkende det i praksis. Vi fejrer Jørn Vig Knudstorp som afgørende for LEGOs succes, vi fejrer vores kampagne, når folk vasker deres hænder mere, og vi fortæller hinanden, at ’strategien virker’, fordi vi tjener flere penge. Men alle sådanne tilfælde kan sagtens være ren korrelation uden kausalitet og i stedet være udtryk for konjunkturer, årstider, vagtplaner eller andre tilfældigheder eller andre eksterne forhold, vi ikke korrigerer for. Men vores menneskelige behov for at se sammenhænge og have oplevelsen af, at mennesker og strategier har effekt, betyder, at vi automatisk og uden refleksion forveksler korrelation med kausalitet.





Forskellen på resultatmål og adfærdsmål


Hvis du gerne vil øge dine kompetencer indenfor test i praksis, er det en god idé at begynde med at skelne mellem resultatmål og adfærdsmål.



Et resultatmål er slutresultatet af en indsats, fx:

Årsregnskab

Rating i en medarbejdertilfredshedsundersøgelse

Antal salg af en genstand

Infektionsrisiko på hospitalet

Antal skader på arbejdspladsen.



En resultatmåling siger sjovt nok noget om resultatet. Den svarer på spørgsmålet: Hvordan gik det? Fordelen er, at den type måling er meget objektiv. Ulempen er, at den måler på et slutresultat, og når du får det, er det for sent at gøre noget ved det. En resultatmåling er med andre ord svær at påvirke løbende – blandt andet fordi du ikke tids nok ser det, hvis noget bevæger sig i den gale retning. På den anden fløj har vi adfærdsmål. Adfærdsmål fokuserer mere på proces og måler konkret, hvad mennesker gør.



Et adfærdsmål er tæt knyttet til det, vi kender som ønsket adfærd, og er et led i at påvirke et resultatmål. Det er fx:

Afsprit dine hænder (Resultatmål: infektionsrisiko på hospitalet)

Tag hjelm på og ræk hånden ud, når du drejer på din cykel (Resultatmål: færre tilskadekomne i trafikken)

Ring til tre kunder i løbet af dagen (Resultatmål: større salg)

Tal med dine medarbejdere hver uge. (Resultatmål: større medarbejdertilfredshed)



Den helt store fordel ved adfærdsmål er, at vi kan påvirke dem. Og hvis målene lever op til video-testen, så er de lige så objektive som resultatmålene. En af grundene til, at vi går så meget op i at bryde problemer til ønsket adfærd ned, er, at vi på den måde allerede i første fase af et projekt har mulighed for at finde et konkret målepunkt. Alle resultatmål har adfærdsmål gemt inde i sig, og hvis du vil arbejde med adfærd, så kræver det, at du får udfoldet dem og taget en diskussion med dine kollegaer om, hvilken adfærd I tror vil bidrage til de overordnede mål om proaktivitet, agilitet og simplicitet. Og det er fremtiden. Min egen uvidenskabelige empiri siger mig nemlig, at flere og flere store organisationer har forstået, at det er smartere at investere tid i at bygge systemer efter adfærdsmål fremfor resultatmål, der kan være afhængige af alle mulige eksterne faktorer som sygemeldinger, fyringer eller aktiekurser.





Når det er sagt


Med de overvejelser i baghovedet om kausalitet, kontrolgrupper og måltyper kan det måske lyde, som om kun forskere og professionelle kan teste ordentligt. Det er på sin vis også rigtigt – men kun hvis vi skal tale evidens. Og jeg er faktisk stor tilhænger af små, lette tests, der blot giver en pejling eller et lille datapunkt. For alternativet er ofte ingenting. Så selvom Jens let kan pille en ’tynd’ test fra hinanden, er der ikke nødvendigvis noget i vejen med den, så længe du ikke konkluderer for voldsomt på dem. Det er altid det rigtige valg at teste, og derfor skal du foretrække at gøre noget uvidenskabeligt og håndholdt, hvis alternativet er slet ikke at gøre noget. Med andre ord skal du hellere spørge to bilister, om de satte farten ned, efter at de så skiltet med fartbegrænsning, hvis alternativet er ikke at gøre noget og tage hjem og lave aftensmad. Du skal bare ikke konkludere noget generelt på baggrund af de to bilisters svar. Den pragmatik er let at rulle øjne ad for Jens og andre snobber. Men de færreste af de ledere og medarbejdere, jeg har mødt i den virkelige verden, har tid til snobberi. De sidder ikke i min luksuriøse position, hvor jeg kan sætte en gruppe af dygtige medarbejdere til at måle 6.000 interaktioner med en håndhygiejnedispenser på Skejby Universitetshospital eller teste med kontrolgrupper på affaldssortering hos 3/5 af en dansk kommune. Og deres resurseproblematik ender med at betyde, at der overhovedet ikke bliver foretaget tests af de adfærdstiltag, de sætter i søen. Og det er både ærgerligt og uprofessionelt. For at gøre det lettere for dig at danne en vane om altid at teste alt, vil jeg introducere dig for testtrappen. Den består af tre trin med stigende kompleksitet og ditto resurseforbrug. På første trin har vi ’cowboytests’, på andet trin har vi ’tests, der kræver lidt mere’, og på tredje trin har vi ’eksperttests’. Testtrappen ser sådan ud:



Til hverdag er jeg i kontakt med projekter alle steder på trappen. Sommetider bliver der testet let og hurtigt med cowboytests, andre gange bliver der testet i et randomiseret kontrolforsøg, der er omfangsrigt og kompliceret.





Cowboytest


Cowboytesten er det første niveau. Her får du et hurtigt svar på en lokal og afgrænset sammenhæng. Det er den håndholdte, hurtige test, der både giver data, pejlinger og feedback på din løsning eller nye ideer – uden at give dig et sikkert resultat. Det var en cowboytest, jeg efterspurgte i min indkørsel, fordi blot fem brugere af skraldespanden med det samme kunne have givet Lyngby-Taarbæk noget at tænke over. Og jeg vil ikke lægge skjul på min kærlighed til netop cowboytesten, selvom du aldrig finder den i Nature eller i Science. For det er lige netop det, som gør den smuk. Cowboytesten er til dig, som ikke vil sende en mand til månen eller har ansvaret for den raket, der skal. Den er til dig, som gerne vil arbejde mere med at teste, selvom du lever i en krigszone af projekter, udviklingsmål og institutionsåbningstider. Jens, der siden sidste møde har skimmet tre blogindlæg omkring data science, machine learning og Immanuel Kant, skal holdes i kort snor her, selvom ”kritisk dekonstruktion” er hans erklærede destination. For disse tests er lette at pille fra hinanden med god videnskabsteori. Nøglen er ikke at ekstrapolere for voldsomt på dataene. Der findes mange forskellige tests, som man kan benytte dette sted på trappen, og den opmærksomme læser vil se, at flere af dem går igen fra barriereanalysen. En god måde at få et overblik over, hvilken testmodel du skal vælge, er at svare på to spørgsmål:

Er du selv til stede?

Ved du på forhånd, hvad der vil ske?



Her er et overblik med forskellige gode bud på, hvad du kan gøre, når du har svaret på de to spørgsmål:



Lad os se på et par projekter, hvor jeg enten har haft førstehåndskendskab som fagperson eller borger:

1. Videoobservationer – film din målgruppe

I forbindelse med fondsprojektet, hvis formål var at nedbringe hærværk i boligområder, kunne vi kunne ikke være til stede, mens der blev lavet hærværk, og vi vidste ikke, hvad der ville ske. Derfor valgte vi videoobservation og fik videooptagelser fra sikkerhedskameraerne i kælderen for at se, om vores interventioner duede.



2. Etnoraid – lav små hurtige interviews

I projektet for it-virksomheden, der skulle finde en smartere løsning på brandevakuering af medarbejderne, var vi til stede under øvelsen, men kunne ikke forudse adfærden. Derfor valgte vi, udover resultatmålet med antal døde, et etnoraid og gennemførte en masse korte interviews med medarbejderne for at få et indblik i interventionernes kvalitet.



3. Bongotrommer – tryk på en knap

Du kender dem fra IKEA eller den lokale tankstation. Tryk på en smiley-knap for at vurdere din service. Du er der ikke selv, men brugeren kan kun foretage handlingen at trykke på en knap.



4. Be the customer – gennemfør din egen proces

Tilmeld dig dine egne services eller bestil dine egne produkter for at se, om jeres løsning dur. Her er du både til stede og forsøger at finde svaret på et præcist spørgsmål, hvor besværligt er det?





Tests, der kræver lidt mere


Den anden kategori er ’tests, der kræver lidt’. De er meget fleksible og giver dig bedre data. Til gengæld skal du også regne med at bruge mere tid på dem end på cowboytesten. Her går du lidt mere i dybden og gør din test bedre. Måske får du lidt flere deltagere med, måske bruger du lidt mere raffineret udstyr, måske indbygger du nogle gode digitale programmer til at understøtte din test. Lad os se på tre underkategorier: hypotesetesten, den biometriske test og ’før og efter’-målingen.





Hypotesetesten


Jeg nævnte photovoicen tidligere i bogen. Det var der, hvor borgerne sendte billeder af affaldsadfærd i forbindelse med den nye sorteringsordning i Lyngby-Taarbæk. De mange billeder genererede gode hypoteser om, hvilke problemer beholderne skabte, fx hvad folk ikke kunne finde ud af at sortere. Men fotoobservationer – som falder i kategorien ’cowboytest’ – er slet ikke nok at bygge en større rådgivning op om. Derfor udbyggede vi med en hypotesetest. Kort fortalt omdannede vi indsigerne fra feltstudiet hos borgerne til hypoteser, vi kunne be- eller afkræfte, fx:

”Borgerne smider pap i papirfraktionen, selvom det i virkeligheden skal i restaffald.”



Vi havde defineret seks problemgenstande i affaldet, vi gerne ville teste mere i dybden, så vi definerede seks hypoteser på baggrund af photovoicen, som vi tog ud for at teste med en større gruppe mennesker. Derfor tog hele teamet med ud til en konference, hvor jeg skulle tale for 500 mennesker. Efter foredraget stod teamet klar med de seks problemgenstande og de fire beholdere fra kommunen. 140 mennesker blev bedt om at sortere de seks genstande på 30 sekunder. På den måde blev der skabt noget volumen i dataene og en større sikkerhed i vores konklusioner. Hvis 140 mennesker smider pap i papirfraktionen, er det et stærkt tegn på, at det er et reelt problem. Fem ud af seks af vores antagelser viste sig at holde stik.





Biometriske målinger


Det er efterhånden blevet mere tilgængeligt for os normale mennesker at lave biometriske målinger. Altså at måle på kroppens fysiologi som fx sved, puls og blodtryk. Jeg er tilhænger af især tre af disse målinger: dem der måler på sved, på ’eye tracking’ og på ansigtsudtryk, kendt som ’facial coding’. Sved er kroppens humørbarometer og kan sige noget ret præcist om, hvor følelsesmæssigt investeret man er i et givet emne. Derfor er en svedmåling en god metode til at måle på fx kampagnebudskaber, fordi man kommer direkte til kroppens reaktionsmønstre – udenom system 2’s efterrationaliseringer. DR kører store tests med metoden, når de skal vurdere forskellige oplæg til deres dramasatsninger. Investeringen i dramaproduktion er så stor, at det slet ikke er nok med en fokusgruppe eller et spørgeskema. Konkret sker svedmålingen ved at give deltagerne en ret enkel sensor på fingeren, som kan måle udladningen af sved, og udstyr til både svedmåling og eye tracking er efterhånden blevet lettilgængeligt. Ved eye tracking måler man på, hvor et menneske kigger hen, typisk når vedkommende skal løse digitale opgaver eller læse på en skærm. Derfor er eye tracking virkelig godt til at optimere navigation på hjemmesider, grafiske oplæg og teksters kvalitet. Især det sidste kan man få utrolig gode data på, fordi man får nøjagtigt svar på, hvad læseren tager fat i hvornår, og hvor lang tid han dvæler ved det.



På samme måde kan måling af ansigtsudtryk, også kendt som ’facial coding’, være en ret interessant test. Her sætter man en deltager foran en computerskærm og beder fx vedkommende om at lytte til historier baseret på forskellige kampagnebudskaber. Særlig software i computeren kan nu gennem webkameraet måle små og store ændringer i ansigtsudtryk. Det kan fx være smil, panderynker eller løftede øjenbryn som reaktion på argumenter eller præmisser i historien. Og da vores følelser indeni er forudsigeligt forbundet med vores ansigtsudtryk udadtil, kan softwaren løbende dokumentere fx glæde, undren, væmmelse eller opstemthed. Det giver mulighed for at afgøre, hvilke budskaber der skaber størst engagement, men også for at finde ud af, hvor historien er mest spændende, og hvor deltagernes interesse daler. Testtypen giver et afgørende kvantitativt supplement til interviewet, spørgeskemaet og fokusgruppen. Og det er netop i kombinationen af kvantitet og kvalitet, at de gode tests opstår. I forbindelse med en landsdækkende kampagne, der skulle få danskerne til at leve mere bæredygtigt, brugte vi facial coding som værktøj til at teste to forskellige grundscenarier i kampagnekommunikationen. Kampagnen skulle konkret handle om at få flere danskere til at købe færre plastikposer, fordi de forurener miljøet og i øvrigt også vores pengepung. Der var 20 deltagere i testen, der alle lyttede til de to separate scenarie-forslag til kampagnen. Strategien i det ene var at spille på planlægningsintention og det psykologiske princip ’loss aversion’ ved at fokusere på de penge, vi mister, når vi ender med ikke at træffe det rigtige valg pga. dårlig planlægning. Det andet kampagnekoncept byggede på konsistens og social proof ved at fokusere på sammenhængen mellem folks ord og handlinger og deres tendens til at følge normen. Resultatet af testen viste tydeligt, at kampagnekoncept nummer to, der spillede på konsistens og social proof, skabte størst følelsesmæssig opstemthed. Deltagerne var mindre følelsesmæssigt interesserede i planlægningsintention og loss aversion. I en verden, hvor det udelukkende var data, der var i fokus, ville konklusionen derfor let have været, at oplæg to var bedst. Men i de opfølgende kvalitative interviews viste det sig, at det var en bestemt person i fortællingen, som deltagerne syntes var irriterende miljø-hellig, især i én bestemt passage. Udslaget i facial coding-testen var altså mere et udtryk for irritation end indlevelse, og det fanger dataene ikke, hvilket igen viser, hvordan kvalitative og kvantitative metoder spiller godt sammen.





Før og efter-målinger


Før og efter-målinger er ofte den foretrukne måde at måle på en indsats, hvis man gerne vil være alvorlig, men ikke har tid til de store komplicerede tests. I cowboytesten opererer man typisk helt uden en før-måling og spørger alene til eller ser udelukkende på den umiddelbare efter-effekt. Alene det at doble sin cowboymåling og fx lave et etnoraid både før og efter en indsats vil derfor gøre den bedre. I den lidt mere valide afdeling handler før og efter om at indsamle data for at få en god baseline-måling. I et projekt for en stor pharma-virksomhed handlede opgaven om at forhindre ’counterfeit’-problemer, altså modvirke, at andre kunne stjæle materiale fra den pågældende virksomheds affald og lave kopipræparater ud af det. Virksomheden får makuleret specifikke dele af sit affald samme sted som Nationalbanken, fordi sikkerhed er så stor en prioritet, men makuleringen gælder ikke alle beholdere, da mange af dem indeholder ’ligegyldigt’ materiale. Problemet var blot, at indholdet i beholderne alligevel ikke var ligegyldigt, fordi affaldet ikke altid var sorteret helt korrekt. Målingen bestod i en manuel håndoptælling af 15.000 stykker affald fra produktionslinjen, inden implementeringen blev iværksat. Disse 15.000 stykker affald blev vurderet op imod virksomhedens ’SOP’ (regelsættet for, hvordan affaldet skal sorteres), og på baggrund af den analyse kunne vi lave en før-måling af, hvor korrekt affaldet var sorteret, og hvor stort problemet dermed var for potentielt tyveri med henblik på at fremstille kopipræparater. Derpå blev der iværksat et stort projekt med udgangspunkt i adfærdsdesign, der blandt meget andet implementerede nye grafikker, ny placering af beholdere og anderledes former for træning af medarbejderne. Efter nogen tid blev målingen gentaget ved igen at optælle 15.000 stykker affald fra den samme produktionslinje. Jeg kan ikke dele konkrete detaljer om projektet, men efter-testen illustrerede, at interventionerne havde virket effektivt og efter planen.





Eksperttests


Nu er vi nået til den tredje kategori. Disse tests tager man i anvendelse, når man har brug for at være relativt sikker på, at svaret er korrekt. Når jeg siger relativt, er det udelukkende, fordi den totale sikkerhed i praksis er umulig. Men når du tester, om din medicin skal sendes i handlen, er en afstemning ved håndsoprækning eller en cowboytest ikke nok. Den væsentligste forskel på de tests, vi har gennemgået indtil videre, og de tests, der skal sættes i værk, når man vil sikre en større sikkerhed, er, at sidstnævnte har en kontrolgruppe, og at denne gruppe bliver udvalgt tilfældigt. Resultatet er, at vi som Indiana Jones (i 3’eren) står tilbage med den hellige gral: en randomiseret kontroltest. Som grafikken nedenfor viser, er ideen, at en gruppe mennesker bliver tilfældigt delt op i to grupper. Den ene gruppe bliver udsat for interventionen. Det kunne fx være at få tilbudt flyttemænd, hvis de er med i forsøget om at få folk til at isolere deres loft. Den anden gruppe, kontrolgruppen, bliver ikke udsat for intervention – de fortsætter med den oprindelige policy, som er et økonomisk tilskud. Det ser sådan ud i overblik:



Ved at sammenligne resultaterne fra interventionsgruppen og kontrolgruppen med hinanden kan vi isolere, hvad der er kausalitet, og hvad der er korrelation. Hvis vi fx tager briterne med loftsisoleringen, og vi kan se, at flere fra interventionsgruppen isolerer deres loft end dem fra kontrolgruppen, kan vi sige noget om vores interventions effekt. Hvis de derimod begge stiger, kan vi ikke sige noget konkret om succesen. Vi kunne også tage 1 million mennesker og tilfældigt tildele halvdelen af dem Internet Explorer og lade resten bruge den browser, de allerede havde. Så ville vi nok kunne konkludere, at der ikke er nogen kausalitet mellem at bruge Internet Explorer og begå mord.



I praksis er det tidkrævende og kompliceret at lave eksperttests. Lad mig illustrere det med et sidste eksempel: I slutningen af 2015 var jeg involveret i en serie forsøg på Nykøbing Mors. Et af forsøgene havde som målsætning at få borgerne til at sortere deres madaffald mere rent. I vores desk research stødte vi på et forsøg fra Manchester, hvor kommunen havde givet borgerne feedback på deres affaldssortering og dermed hjulpet dem til at finde ud af, hvordan de klarede sig i forhold til deres lokalområde. Altså en valid intervention, der gjorde brug af social proof og feedback. Vi lod os inspirere og designede derfor følgende løsning i Morsø: Hvis borgerne sorterede bedre end gennemsnittet for deres nabolag, fik de et postkort med en grøn smiley. Hvis de sorterede dårligere, fik de en rød smiley. Dataene på resultatet, som var en ugentlig vejning af madaffaldet, blev indhentet tre gange, og på baggrund af dem delte vi postkort ud ad to omgange – et enkelt overblik over designet så sådan ud:



Først lavede vi en vejning af madaffaldet for en uge. Denne første ugentlige vejning fungerede som en baseline-måling. Derefter lavede vi en affaldsanalyse af vejningen på ruten for at se, om borgerne klarede sig bedre eller dårligere end gennemsnittet, og uddelte det første relevante postkort til borgerne. Anden vejning lavede vi to uger senere for at se, om postkortet havde haft effekt. Sorterede borgerne bedre efter vores første intervention? Det skulle vi dels vide for at vurdere effekten, dels skulle vi vide det, fordi vi gentog interventionen og uddelte postkort igen. Vi gentog processen og uddelte postkort igen på baggrund af affaldsanalysen og sluttede af med den tredje vejning. Borgerne kunne altså opleve at få forskellige kombinationer af postkortene. De kunne fx begynde med et rødt, men så klare sig bedre frem til næste analyse og dermed få et grønt. I hele processen havde vi også en kontrolrute, hvor vi fulgte udviklingen i affaldssorteringen uden at gribe ind på nogen måde. Denne kontrolrute gav os et vigtigt og validt sammenligningsgrundlag.



Forsøget havde som nævnt en kontrolgruppe, så hvis vi låner modellen fra tidligere, så det sådan ud i Morsø:



Og hvad så med resultaterne? Projektet i Morsø var både ambitiøst og omfattende, og testen havde en kontrolgruppe og en relativt stor grad af randomisering. Vi testede på over halvdelen af Morsø Kommunes indbyggere ved at veje affald fra tre af kommunens ruter efter hver indsamling. Sammenlagt har vi vejet over 58 tons madaffald fra over 2000 husstande. Så vi afventede resultaterne med stor spænding. Og hvis du deler denne spænding lige nu, så lad mig da med det samme afsløre, at der skete lige nøjagtig: ingenting. Det kan vi til gengæld bevise … Vores test antydede endda, at gruppen, der fik postkort, var blevet dårligere til at sortere. Paradoksalt nok var problemet i Morsø nemlig, at alle borgerne på de udvalgte ruter konsistent klarede sig bedre end gennemsnittet. Det vil sige, at vi kun uddelte grønne postkort både første og anden gang – vi roste kun. Det kan umiddelbart lyde dejligt, men der er substantielle beviser for, at lutter ros kan være et problem. Fænomenet kaldes ’the magnetic middle’ af Robert Cialdini. ’The magnetic middle’ betyder, at mennesker er tiltrukket af middelværdien. Det betyder ganske enkelt, at mennesker, der får at vide, at de klarer sig klart bedre end gennemsnittet, ofte vil slappe af og tage en lur på laurbærrene. Og da vi nærstuderede dataene fra Morsø, tydede det på, at det netop var det, der var sket. Selvom borgerne på ruten med postkort fik grønne postkort i begge omgange, klarede de sig ikke lige godt begge gange. De klarede sig stadig bedre end borgerne i resten af kommunen, men deres resultater blev en anelse dårligere. Med andre ord: Da vi fortalte borgerne på ruten, at de var blandt de bedste til at sortere affald, lettede de lidt på gaspedalen. Nogle har måske tænkt: ’Det går jo meget godt’. Andre har måske tænkt: ’Hvorfor skal jeg gå og knokle med at sortere affald, hvis resten af kommunen er ligeglade?’ På den måde viste testen os altså, at det ikke hjælper at give feedback og bruge social proof, hvis du tester på en gruppe, der er over gennemsnittet. Og på den måde kan ærgerlige og skuffende testresultater faktisk også ofte sige os noget om, hvad vi med fordel skal gøre fremadrettet.





KAPITLET I ÉT OVERBLIK


En test er altid det rigtige svar, stop med undskyldningerne

Tests på sekundære parametre siger ikke nødvendigvis noget om de primære

Pas på med at forveksle korrelation med kausalitet

Kombiner kvalitative og kvantitative tests

Brug test-trappen: cowboytesten, tests, der kræver lidt mere, og eksperttesten



Hvis du gerne vil gå skridtet videre, så gå ind på Jytteframarketing. dk, hvor du kan tage et gratis webinar, hvor der bliver nørdet i dybden med at teste.





Så kom du igennem metoden. Den er let at forstå, men kræver disciplin og øvelse at gennemføre. For at give dig den bedst mulige forståelse for denne metode til at lave adfærdsdesign har jeg her i slutningen af bogen samlet 10 cases for at vise dig, hvordan de fordeler sig i metodens fire trin. Jeg har valgt otte cases, jeg selv har været involveret i gennem mit arbejde, og to fra andre. Jeg har forsøgt at vælge de cases, der lettest passer ind i metoden, så du kan få en fornemmelse af, hvordan den fungerer.





CASES


CASE #1:

SIKKERHED OG ARBEJDSMILJØ


Projektet handlede overordnet om at forbedre sikkerheden i en stor dansk it-virksomhed. Virksomheden havde før oplevet, at medarbejderne var ligeglade med brandøvelserne, hvilket resulterede i den uønskede adfærd, at de blev siddende, når alarmen gik. Differentierede budskaber samt timing og mobilisering af de ansatte resulterede i en succesrate på over 99 procent efter interventionen.





FORMÅL


Medarbejderne skal have et optimalt arbejdsmiljø, hvilket blandt andet betyder et stort fokus på sikkerhedsadfærd.





Definer ønsket adfærd


Ansatte skal evakueres korrekt under en brandøvelse

Observatører på dagen skal registrere rolig, korrekt adfærd

Afdelingsledere skal være orienteret om deres ansvar

Efter maksimalt syv minutter skal 98 procent af de ansatte være evakueret gennem de korrekte ruter





Barriereanalysemetoder


Desk research

Ekspertinterviews

Etnoraid

Udpluk af indsigter og friktioner: Flere ansatte tror, de skal passe deres arbejde i stedet for at blive evakueret

Flere ansatte tror, at de skal evakueres gennem hovedindgangen pga. virksomhedens it-sikkerhedspolitik

Store grupperinger ved ikke, hvilken brandtrappe de skal benytte under øvelsen





Design din løsning (Udpluk:)


Specielle Postkort blev udleveret til ansatte med specifik information + en øvelse på bagsiden, der ’tvang’ dem til at lave en planlægningsintention om deres evakueringsrute

Afdelingsledere fik en personlig variation af postkortet med en planlægningsopgave på

Evakueringsskilte og ruter blev gjort tydeligere og lettere at finde

”Konsekvens”-postkort fungerede som feedback og blev udleveret til de ’døde’ under øvelsen





Test


Strukturerede og planlagte adfærdsobservationer, der kunne observere rolig og planmæssig adfærd på dagen.

Konverteringsmåling: optælling af evakuerede og tilbageblivende personer. Succesrate: 99,8 procent evakueret til tiden.





CASE #2:

PENSION OG FORSIKRING


Projekt handlede om at få folk til at udføre en lavprioritetshandling og udfylde nogle informationer om dem selv i forhold til deres forsikring og pension. Pensionsselskabet sendte breve, mails og rykkere ud til modtagerne, men fik ikke den respons, de ønskede. Projektet skulle øge responsraten hos modtagerne.





FORMÅL


Pensionsselskabet vil gerne sikre sig, at kunderne har den bedste dækning og samtidig få mulighed for at lave upsell ved at tilbyde dem relevante løsninger.





Definer ønsket adfærd


Få flere kunder til at klikke sig videre fra mail og brev, så de kommer ind på Danicas site og kan udfylde informationerne om sig selv.





Barriereanalysemetoder


Desk research

Ekspertinterviews

Tekstanalyse

Udpluk af indsigter og friktioner Ingen scarcity i e-mails

Uklart system 2-sprog

Manglende visuelt hierarki

For ensartet indhold i rykkerbrevene

Upersonlig henvendelse til modtageren





Design din løsning (Udpluk):


Ny timing af rykkerflow

Ændring i indhold af rykkerbreve

Oversættelse af system 2-sprog

Tydeligt visuelt hierarki

Personlige markører med navn og virksomhed





Test


Før-efter-måling. Fra 73 procent til 88 procent konvertering





CASE #3:

NEDBRINGELSE AF HÆRVÆRK


Dette projekt handlede om at nedbringe hærværk. Fonden, der havde bestilt arbejdet, var samtidig interesseret i at gøre indsigterne og metoden tilgængelig for en bredere indsats i hele DK ved at inspirere til nye løsninger. Under feltarbejdet blev det blandt andet klart, at de unge, der foretog hærværket, placerede sig i specielle zoner på grund af indretningen. Der blev i alt indført fem løsninger, som blev testet i interaktionen med brugerne af kælderen, og som viste en markant effekt på den uønskede adfærd. Derudover gav spørgeskemaerne et klarere billede af beboernes tryghedsniveauer.





FORMÅL


At nedbringe hærværk og inspirere til nye løsninger for at bekæmpe hærværk i boligområder i hele Danmark.





Definer ønsket adfærd


De unge skal

Enten holde sig ude af kælderen

Eller, hvis de møder op, stoppe med at lave graffiti, ødelægge inventar, sætte ild til materiel og antaste utrygge beboere





Barriereanalysemetoder


Ekspertinterviews

Brugerinterviews

Fokusgruppeøvelser

Adfærdsobservation vha. videooptagelser

Udpluk af indsigter og friktioner: Hærværket starter altid med, at de unge finder en stol at sidde på, typisk skraldespande, der tømmes og vendes om. Derfra eskalerer det

De fleste problemer opstår i hjørner fjernt fra kameraer

De unge placerer sig i specielle zoner, hvor det er oplagt at ’hænge ud’ fx op ad gelændere og andre arkitektoniske udspring

Skatere gør beboerne utrygge, også selvom de ikke laver hærværk





Design din løsning (Udpluk):


Immobile, store skraldespande på nøglelokaliteter, så brugerne ikke kan sidde ned

Konstruktion af halvmur, der fjerner adgang til kundevogne og andre oplagte siddemuligheder

Attrapkameraer i ’mørke hjørner’ som supplering til eksisterende overvågning

Påklistring af skate-chikaner på asfalten, som gør skating besværligere





Test


Før- og efteruddeling af spørgeskemaer for at vurdere tryghed blandt beboere: stigning i tryghedsopfattelse.

Kvalitative analyser af videooptagelser af interaktion med prototyper, der viste, hvordan brugerne reagerede positivt på prototyperne og dermed afholdt sig fra at lave hærværk.





CASE #4:

BÆREDYGTIGHED


I dette projekt undersøgte det britiske Behavioural Insights Team (BIT), hvordan man kunne få flere til at isolere deres lofter. Et forsøg med støtteordninger havde ikke haft den succes, som de havde forventet. Det viste sig, at borgernes største friktion var tømning af deres lofter, hvilket gav BIT en oplagt mulighed for at gribe ind. Efter at man havde formidlet kontakt til flyttemænd, som kunne assistere med nedtagning og bortskaffelse af loftsmaterialer, steg tilslutningen til ordningen voldsomt.





FORMÅL


At skabe en mere bæredygtig adfærd hos borgerne





Definer ønsket adfærd


Få flere borgere til at isolere deres lofter





Barriereanalysemetoder


Feltobservationer

Brugerinterviews

Udpluk af indsigter og friktioner Borgerne er positivt stemt overfor loftsisolation

Mange borgeres loftsrum er fyldte og rodede

Den virkelige barriere er, at folk ikke har energi til at rydde op for at kunne isolere





Design din løsning


I stedet for at betale borgerne for at isolere deres lofter, fik de stillet flyttemænd til rådighed, som gjorde det for dem. Udover dette fik borgerne mulighed for at donere nogle af deres opmagasinerede genstande til velgørenhed.





Test


Før- og eftermåling af deltagere i initiativet. Resultat: 4,8 gange højere deltagelse i initiativet med flyttemændene.





CASE #5:

MILJØRIGTIG ADFÆRD


Miljøstyrelsen arbejder for at skabe mere bæredygtig adfærd hos borgerne, og projektet drejede sig om at få danskerne til at købe færre plastikposer og i stedet genbruge gamle plastikposer eller købe specielle poser, der kan bruges igen og igen. Projektet var en foranalyse til en større kampagne, der skulle rulles ud i hele Danmark, og undersøgelsen skulle bruges til at skabe effektive kampagnebudskaber og strategier.





FORMÅL


Få danskerne til at leve mere bæredygtigt





Definer ønsket adfærd


Køb færre plastikposer ved enten at genbruge dine gamle, når du køber ind, eller ved at købe de specialdesignede poser, der er lavet til formålet.





Barriereanalysemetoder


Etnoraid i supermarkeder

Desk research, der viste, at fokus på prisen faktisk havde en effekt

Ekspertinterviews med nøglepersoner i brancher og

Hypotesetest i supermarkederne for at vurdere, hvor stort problemet er

Udpluk af indsigter og friktioner: Danskerne ved allerede godt, at det er problematisk at købe plastikposer i stedet for at genbruge

Det grundlæggende problem er forglemmelse og manglende planlægning.

Ca. halvdelen af danskerne i de observerede supermarkeder genbruger deres poser.





Design din løsning (Udpluk):


Der blev udviklet to kampagnebudskaber. Ét spillede på social proof, et spillede på planlægningsintention

Mere synlig placering af genanvendelige plastikposer for at gøre det lettere at huske

Manus til medarbejderen, der inkluderede prisen: ”Vil du købe en pose til tre kroner”

Strategi til forskellige planlægningsintentioner, der kan øge sandsynligheden for borgerne til at huske det





Test


Kampagnebudskaberne blev testet i en biometrisk facial coding-test med 20 deltagere.

Der blev lavet opfølgende kvalitative interviews med deltagerne





CASE #6:

MOBILISERING AF VÆLGERE


Barack Obamas team arbejdede meget koncentreret med strategisk adfærdsdesign under præsidentvalget i 2012. De analyserede deres målgrupper grundigt og kunne dermed finde lokale friktioner og muligheder for at nå de enkelte vælgergrupper. De fokuserede især på at mobilisere vælgere og altså få de overbeviste til at møde op på valgdagen fremfor udelukkende at overbevise tvivlere.





FORMÅL


Vi vil have flere borgere til at stemme (på Barack Obama) til præsidentvalget.





Definer ønsket adfærd


Borgere skal registrere sig til at stemme, og overbeviste vælgere skal møde op på valgdagen.





Barriereanalysemetoder


Desk research

Servicerejse

Brugerinterviews

Udpluk af indsigter og friktioner Borgerne overvurderer deres evne til at nå at stemme på selve stemmedagen. De har ingen plan og når det derfor ofte ikke, når virkeligheden overmander dem.

Borgerne er ikke forpligtet nok på at stemme.





Design din løsning (Udpluk):


En hjemmeside blev oprettet for at hjælpe borgerne til at lave en planlægningsintention. Her kunne de planlægge deres stemme, fx ved at angive tid, rute til valgstedet og eventuelle barrierer for at nå at stemme.

Vælgere blev ringet op og spurgt, om de ville stemme på Obama. Hvis de sagde ja, blev de bedt om at svare på, hvorfor de gjorde det, for at bygge mere konsistens og forpligtelse for deres synspunkt.





Test


Vi kender ikke til eventuelle tests af initiativerne, men de bygger alle på randomiserede kontroltests af eksperimenter.





CASE #7:

NEDBRINGELSE AF INFEKTIONSRISIKO PÅ SYGEHUSE


Projektet var et pro bono-projekt for Skejby Sygehus. Her var det en del af en målrettet indsats for at mindske smittekilderne for patienter, personale og pårørende vha. elektroniske spritdispensere. Det handlede om at øge brugen af håndhygiejne ved at designe det interaktionsmønster, som guider borgerne igennem brugen af spritdispenseren. Interventionen fordoblede forbruget af håndsprit.





FORMÅL


At mindske smitterisikoen på hospitalet for at sikre patienternes sikkerhed og hospitalets muligheder for at nedbringe udgifterne til området.





Definer ønsket adfærd


Medarbejdere, pårørende og patienter skal bruge håndsprit efter toiletbesøg.





Barriereanalysemetoder


Desk research

Observationer

Ekspertinterview

Udpluk af indsigter og friktioner Håndafspritning er ikke en velintegreret vane

Langt færre vasker hænder og bruger sprit, end man skulle tro

Vi mener ikke, at vi selv er problemet, så informationskampagner er ikke velegnede

Håndspritdispenseren ligner en droppose og er ikke positivt bemærkelsesværdig





Design din løsning


Udvikling af reaktiv dispenser, som aktiveres, når brugeren er i nærheden

Ikoner, farver og blinkesekvenser, som guider igennem handlingen og gør det let at huske sin intention

Positiv feedback for korrekt adfærd





Test


Randomiseret kontroltest. Dataloggere blev placeret på spritdispenseren før og efter, og kontroltoiletter uden intervention fungerede som kontrol. Dataloggerne registrerede, om der var besøgende, og om de benyttede dispenseren. Resultatet af den samlede intervention: fra 28 procent til 52 procent anvendelse





CASE #8:

ARBEJDSMILJØ


Projektet var for en global medicinalvirksomhed, der ville nudge deres ansatte til at tilbringe mere af deres arbejdsdag stående. Barriereanalysen viste en masse friktion i både vaner, indretning og processer, hvilket gjorde det lettere at bidrage med effektive løsninger. Interventionerne betød, at medarbejderne i gennemsnit stod 35 procent mere op i løbet af en arbejdsdag.





FORMÅL


Vi vil gerne have et sundere arbejdsmiljø, hvor vores medarbejdere har de bedste forudsætninger for ikke at blive syge.





Definer ønsket adfærd


Ansatte skal stå mere op, når de arbejder: Efter vores indsats vil vi se en målbar, positiv forskel.





Barriereanalysemetoder


Etnoraid

Brugerinterviews

Photo voice

Indsigter og friktioner Ansatte sparrer meget med hinanden ved skrivebordene

De er allerede i gang med adfærden – tager fx trappen i stedet for elevator

Afdelingen er meget social

Afdelingen holder langt flere møder, end de tror.





Design din løsning (Udpluk):


Samlekort med fakta til skrivebordene, der blev udleveret af lederen i håndskrevet konvolut

Billedramme med ’skævt’ motiv, som anviser ny default

Timet lokal kommunikation med udstrækningsøvelser

Designtriggers til at få medarbejderne til at køre bordet op





Test din løsning


Før-efter-måling: Accelerometre monteret på lår af ansatte kunne registrere, om de stod eller sad på et givet tidspunkt. Opfølgende kvalitative interviews. Resultatet var en 40 procent forbedring fra baselinemålingen til eftermålingen





CASE #9:

STRATEGI


Strategi er et af TNC’s største områder, men samtidig det sværeste at give eksempler på, da virksomheder er snørklede og løsningerne indforståede. Men alligevel følger ændring af adfærd i forhold til fx medarbejderes adfærd de samme fire faser som alt andet. I dette tilfælde er faserne repræsenteret for et længere samarbejde med en pharma-virksomhed med store globale ambitioner.





FORMÅL


Medarbejderne skal være mere agile, men samtidig skal de tænke langsigtet, når de træffer beslutninger.





1. Definer ønsket adfærd


Den øverste ledergruppe indledte med at oversætte disse vage begreber til adfærd, der kunne passere video-testen. Dernæst tog de næste lederlag samme tur, og til sidst blev medarbejderne involveret. De fik også mulighed for at byde ind med konkrete oversættelser af de strategiske fraser. Output blev et omfattende katalog af eksempler på ønsket adfærd de forskellige steder i organisationen. På den måde er denne strukturering af oversættelsen allerede en stor del af løsningen.





2. Barriereanalysemetoder


Medarbejdere og ledere blev primært selv aktiveret til at finde barrierer og friktion. Her brugte de mange metoder:

Etnoraid

Brugerinterviews

Desk research

Go alongs

Indsigter og friktioner Medarbejderne er i tvivl om oversættelsen

Virksomheden har ikke implementeret den nye adfærd i deres systemer

Det er svært at huske på i en travl hverdag

Der er så mange adfærdsinitiativer i gang, at de drukner i hinanden





3. Design din løsning (Udpluk):


Lederne blev uddannet til beslutningsarkitekter, så de undgår at modarbejde den menneskelige natur med system 2-planer

De nye typer adfærd blev inkorporeret i forlængelse af andre relevante møder, fx LEAN-møder eller One2ones

Gode eksempler på ny adfærd blev visualiseret løbende

Gennem friktionsøvelser blev medarbejderne selv involveret i planlægningsintentioner.

Der blev lavet tavler med triggers for den enkelte adfærd, så det var tydeligt, hvor og hvornår den skulle eksekveres





4. Test din løsning


Der er primært blevet testet kvalitativt gennem fx medarbejdertilfredshed, antal af gennemførelser af ønsket adfærd og disciplin i implementering. Alle med gode resultater.





CASE #10:

COMPLIANCE


Mange virksomheder er udsat for industriel spionage eller tyveri med henblik på kopivarer. Denne opgave handlede om at øge compliance hos medarbejderne ved at få dem til at sortere materiale bedre ved produktionslinjen. På den måde kunne man nedbringe risikoen for tyveri af brugt materiale, der bliver benyttet til at lave kopivarer. Detaljerne om projektet er fortrolige.





FORMÅL


Medarbejderne skal følge vores procedurer.





Definer ønsket adfærd


Medarbejderne skal følge en bestemt SOP og placere specifikke typer af affald i specielle beholdere.





Barriereanalysemetoder


Brugerinterviews

Ekspertinterviews

Go alongs

Indsigter og friktioner Der er mange tvivlsgenstande

Beholdere er placeret uhensigtsmæssigt

Ikoner og farvesystemer er ikke lette at afkode

Træning er for langt væk fra hverdagen





Design din løsning (Udpluk):


Medarbejderne blev trænet og selv involveret i at løse, hvor på produktionslinjen affaldet blev skabt, og hvor beholderne stod.

Der blev lavet nye farvesystemer og ikoner, der var lette at afkode.

SOP’en blev gennemarbejdet





Test din løsning


En før og efter-test med manuel opsamling af 15.000 stykker affald. Resultatet var en markant compliance-stigning, der bliver rullet ud i hele verden.





EPILOG:

HUSK, HVEM DU TALER TIL


”A man always has two reasons for doing anything: a good reason and the real reason.”

– J. P. Morgan



Seinen har sit udspring i Bourgogne og løber 777 kilometer til sit udløb i den engelske kanal mellem Le Havre og Honfleur. Det er en vældig bugtet flod, der over alle kilometer snor sig gennem landskabet. Men sådan husker folk den ikke. I 1970’erne bad socialpsykologen Stanley Milgram hundredvis af indbyggere i Paris om at tegne deres by. De håndtegnede kort blev naturligvis ganske forskellige, men de havde alligevel én ting til fælles: Når deltagerne tegnede Seinen, var den nu ikke længere en slange, der bugtede sig gennem byen, men nærmere blevet en lige linje fra A til B. Det viser sig, at det er et menneskeligt træk, der kendetegner den måde, vi forstår verden på. Virkeligheden er et morads af tilfældigheder og løse ender, men hukommelsen fremstiller den som et snorlige narrativ. Vi husker vores handlinger som stramt komponerede eksekveringer af gode intentioner og grundige analyser. Men vi glemmer de væsentlige episoder, udelader støj, piller ubelejlige detaljer ud og underkender tilfældigheder. Vi retter så at sige Seinen ud, når vi skal huske, hvad vi har gjort, og hvorfor vi gjorde det. En praksis, der bliver undergangen for nogle af os. For andre bliver den kimen til succes. Uanset hvad, så kan én handling være nok til at sætte gang i forandringen. I den virkelige verden kommer handling før holdning, og vi er ikke helt til at stole på.





Eksemplet


Forestil dig to unge direktører, som deler værdier, viljestyrke og evner. Begges virksomheder er på vej i betalingsstandsning. Banken vil ikke udvide deres kassekredit, medmindre virksomheden lander en stor ordre. Ellers trækker den stikket på CVR-nummeret. Begge direktører ved, at de ordrer nok skal komme – der er leads i øst og vest. Deres fælles bedste ven foreslår, at de fortæller banken, at de har landet en stor ordre i 11. time, selvom det ikke passer. Ordrerne skal jo nok komme, så det er bare ok. De redder arbejdspladser, og det værste, der kan ske, er, at ordrerne ikke kommer, og banken så bare lukker selskabet om en måned. Efter flere dages overvejelser ender den ene med at bukke under for fristelsen og lyve for banken, imens den anden holder fast i sine værdier og må se virksomheden lukke. Det var tæt løb: De kunne begge lige så let have truffet den anden beslutning. Spørgsmålet er nu, hvordan de vil have det med at snyde en bank fremadrettet? Direktøren, der løj, fik rigtignok sine ordrer i bogen og skabte 25 nye arbejdspladser, inden året var omme. Ville han snyde banken igen? Selvfølgelig. Man ved fra pålidelig hjerneforskning, at de steder i hjernen, der er meget aktive, første gang man lyver eller bedrager, stille og roligt bliver mere inaktive jo flere gange, man gør det. Der er mere skyld forbundet med første gang, man er utro, end 10. gang man mødes med en elsker på et hotelværelse. Har jeg hørt. Og ham, der opgav sit livsværk for at holde fast i sine værdier? Ville han snyde banken en anden gang eller pille ved regnskaberne? Nej, selvfølgelig ikke. Som de to direktører viser, begynder ethvert menneskeligt epos med én handling. Efterfulgt af en efterrationalisering. I socialpsykologien bruger man ofte en pyramide som metafor for at forstå, hvordan det kan gå så godt – og så galt. De to unge direktører står på toppen af pyramiden klos op ad hinanden. Den ene vælger at snyde, bliver honoreret og får let ved at efterrationalisere, at det var ok. Det gik jo fint, ingen kom til skade, han fik ordrerne og skabte tilmed arbejdspladser. Han glider ned ad højre side. Den anden direktør mærker sine værdier endnu stærkere end før, fordi han opgav sit livsværk for dem. Han glider ned ad venstre side. Så på trods af, at de to stod tæt sammen på toppen, og at den lille handling kunne være faldet ud til begge sider, ender de med helt forskellige værdisæt og hver sin handlingshistorik. I det ene hjørne af pyramiden er der puritanisme. I det andet er der accept af at bedrage banken. Begge floder bugtede sig, men fortællingen er snorlige uden støj og nuancer. I den virkelige verden er endestationer ofte tilfældige, og kontekst styrer vores adfærd.




Efterrationaliseringen


Alle store konklusioner om et menneske følger pyramidelogikken. Én lille handling, en serie af forstærkende handlinger og efterrationaliseringer. Sådan er det med økonomisk kriminalitet. Sådan er det med overvægt. Sådan er det med utroskab, og sådan er det med din ven, der blev formand i bordtennisklubben. Han begyndte med at bage boller til afslutningsfesten. Hver dag retter vi Seinen ud, når vi fortæller os selv historier. Om os selv. Til tider er vi alle nogle bedrageriske, uansvarlige egoister. Ikke dig? Pas på med at kaste stenen. Du sidder i et drivhus. Hvis du fx har fået foretaget sort arbejde i dit hjem, er du en bedrager. Den er ikke længere, og du kan aldrig se ned på mennesker, der udøver økonomisk kriminalitet. Hvis du er sådan en type bedrager, kan du mærke, hvordan du straks retter Seinen ud. Hvordan dit sorte arbejde ikke var bedrageri, men noget andet, som sætter dig i stand til at opretholde dit selvbillede. Måske gjorde alle på vejen det, måske var det kun nedløbsrøret, du fik ordnet. Samme mekanisme sætter dig i stand til at råbe ad dit barn og stadig være en god far. At tage en kuglepen og papir med hjem fra arbejde, så din datter kan tegne på det, uden at være en tyv. Langt de fleste af os har prøvet en eller flere af disse ting, og vi lever fint med det. Det har ingen konsekvenser for vores selvopfattelse eller vores hverdag. Så når vi spørger, hvordan svindlere, bedragere og andre mennesker med lav moral kan leve med sig selv, så er svaret: Præcis som vi selv kan.



Så husk, hvem du taler til, når du skal ændre adfærd. Du taler til virkelige mennesker i den virkelige verden. Vores begrænsninger og fejl er det, der gør os menneskelige. Og forståelsen for denne hele udgave af mennesket er den konkurrencefordel, du netop har tygget dig igennem. Den hedder adfærdsdesign, og jeg håber, du vil med på vognen.





TAK


Denne bog kan ved første øjekast ligne et onemanshow, men i virkeligheden har en mindre landsby bidraget til den. Både i forhold til redigering af indholdet, men i særdeleshed til den tænkning, bogen repræsenterer. Og æren for de mange af vores egne projekter, bogen trækker på, skal først og fremmest gå til hele teamet i TNC, der hver dag arbejder for at oversætte teorien bag adfærdsdesign til løsninger, der kan fungere i den virkelige verden.



Et par mennesker fortjener en ekstra tak. Tak til Thit Lin og Simon Linde for at researche på bogen og komme med forslag til indhold og form på udvalgte kapitler. Tak til Sara Løvengreen for at springe til i 11. time og hjælpe med at få de sidste elementer ind i bogen. Tak til Frieda Molin og Josefine Eliasen for at overbevise mig om kvalitative teknikkers berettigelse og en ekstra tak til Frieda for kyndigt at redigere afsnittet om barriereanalysen, så jeg ikke fik skrevet for mange dumme ting. Tak til Anne Gerhardt for endnu en gang at gennemlæse de første kapitler i udkast og på vanlig charmerende, men direkte, vis fortælle mig, når jeg lød for arrogant eller talte for meget om at hente børn. Det er åbenbart ikke alle, der gør det. Tak til Maria Mattsson for at kvalitetssikre og sparre på så forskellige elementer som coveret til bogen, alle de grafiske leverancer og testtrappen i test-afsnittet. Jeg beklager, at sommerfuglen røg ud. Tak til Thomas Christensen, min første medarbejder, der udover at bidrage med test-trapper, gode eksempler og formuleringer også i et sært dehydreret øjeblik fik ideen til titlen på denne bog. Tak til Henrik Hillestrøm, Kathrine Louise Nielsen og Ole Witt-høft for at bygge en Swipefile sammen med mig, der kunne inspirere sprogligheden i bogen undervejs. Tak til den bemærkelsesværdige gruppe af kunder og professionelle bekendtskaber, der igennem årene har bidraget med hverdagseksempler, der gør adfærdsdesign så meget mere interessant og anvendeligt. Uden jer havde bogen ikke haft A-post-interventioner (tak Lise), Joe & The Juice-knapper (tak Esben), vaskemaskiner (tak Ursula), nazistiske bombefælder (tak Stines mand, som jeg aldrig har mødt) og blodbanks-feedback (tak Liv). Jeg har glemt en masse her, men I ved, hvem I er, og det er for sent at sige, at det var jeres eksempel. De er på tryk nu. I mit navn. Og i øvrigt er alle disse trykte ord ikke blot mine, men også min fantastiske redaktør Nanna Wendt Sølvsteens, som tålmodigt har redigeret stort og småt i denne bog over flere måneder, og samtidig har været frisk på at lave en lidt anderledes bog med vide rammer for sprogbrug og stil. Den var ikke gået alle steder.



Men når alt er sagt og talt op, så skylder jeg den største tak til min hustru, Anne Sophie, der på trods af først barsel, dernæst et krævende arbejde med masser af ansvar og sluttelig en grundlæggelse af sin egen virksomhed alligevel har fundet energi og overskud til at give mig tid og plads til at skrive denne bog.




 DIN LÆRING FORTSÆTTER HER. 


Inde på jytteframarketing.dk kan du finde bonusmateriale til bogen og tage flere webinars, der gør det lettere for dig at omsætte bogen til konkrete løsninger.



 Du er også meget velkommen til at skrive til mig, hvis du har spørgsmål eller andet på: Morten@thenudgingcompany.com





. Her slutter Jytte fra marketing er desværre gået for i dag.